মনফড়িংয়ের ডানা
 প্রতিদিনের মতো সেদিনও সকাল নয়টায় ঘড়ির অ্যালার্মের শব্দে আমার ঘুম ভাঙল। ছুটি বলে আরেকটু ঘুমানোর
 ইচ্ছাশক্তিকে পাশ কাটিয়ে জেগে উঠতেই হলো। মাথাটা খুব ঝিমঝিম করছে। মনে হয় হলিডে সিকনেসে পড়ে
 গেছি। হঠাৎ টের পেলাম, বাইরে খুব শব্দ হচ্ছে। আমার ঘরের জানালার পর্দাটা এমনিতেই সব সময়
 নামানো থাকে। কয়েক মাস পর্দাটা উঠিয়ে দিয়েছি বলে মনে পড়ে না। কিন্তু সেদিন শব্দটা শুনে
 পর্দাটা উঁচিয়ে লক্ষ করলাম, গগন বিদীর্ণ করে বারিধারা নেমে এসেছে। চমৎকার বৃষ্টি হচ্ছে। এর আগেও জাপানে
 আমি বৃষ্টি অবলোকন করেছি। সেটা বেশির ভাগ আমার ব্যস্ততম সময়ে। তখন মনে হতো বিষধারা বইছে।
 কারণ, সময়মতো লক্ষ্যস্থলে পৌঁছানোটাই ওই সময় আমার জন্য চ্যালেঞ্জিং বিষয় হয়ে থাকত। কিন্তু সেদিনের বিষয়টা
 একটু ভিন্ন। কোথাও সময়মতো যাওয়ার তাড়া নেই, মনে হচ্ছে সময়টা বড্ড স্থির। এমন সময়ে হঠাৎ
 বৃষ্টি আমার ঘরের এক নতুন অতিথি মনে হলো। মুহূর্তের মধ্যে ঝিমঝিম ভাবটা হাওয়ায় মিশে গেল।
 নিজেকে খুব হালকা লাগছিল। মনে হচ্ছিল আমার সেই চেনা বিষধারা যেন আজ আমার জীবনে আনন্দধারা
 হয়ে এসেছে। আমার স্থির ভাবলেশহীন সময়টাকে একটু চঞ্চলতা আনার জন্যই হয়তো এই আনন্দধারার আবির্ভাব। আমার তেমন
 চায়ের নেশা নেই। কিন্তু সেদিন তড়িঘড়ি করে চা বানিয়ে বারান্দায় গেলাম। চা হাতে আমি আকাশের
 দিকে তাকিয়ে আছি। মুহূর্তের মধ্যে বজ্রপাতের শব্দে একটু কেঁপে উঠলাম। কিঞ্চিৎ চা পেয়ালা থেকে ছিটকে
 আমার হাতে পড়ল। আমি কোনো যন্ত্রণা অনুভব করলাম না। বরং চায়ের পরিমাণটা কমে গেল ভেবে
 খারাপ লাগল।এখানে বাংলাদেশের মতো অত মাটি নেই। আছে শুধু পাথর, বালু আর মাটির মিশ্রিত রূপ।
 একটা বিষয় লক্ষ করলাম, বৃষ্টির ফোঁটাগুলো লম্বাভাবে ভূমির ওপর পড়ছে। হালকা মাটির আবরণ সরে যাচ্ছে
 এবং বের হয়ে আসছে ছোট ছোট পাথর। সেই পাথরের গায়ে বৃষ্টির ফোঁটার চমৎকার লড়াইটা আমি
 গভীর মনোযোগের সঙ্গে অবলোকন করছিলাম। বৃষ্টির ফোঁটা এবং পাথরের মধ্যে লড়াই হতে উদ্ভূত নান্দনিক শব্দের
 ভালোটা সত্যি চমৎকার। মনে হচ্ছিল, এটা বুঝি প্রকৃতির মধ্যে আধিপত্যের ঠান্ডা লড়াই। আমি বুঝলাম, সবকিছুতেই
 নিয়ম বলে একটা বিষয় আছে। এমনকি নির্ধারিত সময় পর পর বৃষ্টিধারার আঘাতে গাছের পাতার বারবার
 নড়ে ওঠার বিষয়টাও আমার চোখ এড়ায়নি। খুব মজা পাচ্ছিলাম চা পান করার সঙ্গে সঙ্গে এই
 দুটো ছন্দকে একত্রে দেখতে। লক্ষ করলাম, চায়ের পেয়ালায় ঠোঁট স্পর্শ করার ছন্দ আর প্রকৃতির এই
 দুটি ছন্দের মিলনটা আরেকটা নতুন ছন্দের জন্ম দিয়েছে।এদিকে বৃষ্টির ধারা ক্রমাগত বেড়েই চলছে। লক্ষ করলাম,
 জমে থাকা পানিতে বৃষ্টির ফোঁটা পড়ার সঙ্গে সঙ্গে মুহূর্তের মধ্যে ক্ষুদ্র ঢেউয়ের সৃষ্টি করে তা
 আবার মিলিয়ে যাচ্ছে। কিছুক্ষণ পর কাগজের নৌকা বানিয়ে সেই পানির ওপর ছেড়ে দিলাম। ছোট ছোট
 ঢেউয়ের ওপর দিয়ে তার এগিয়ে চলা দেখতে নতুন করে ফিরে পাওয়া আমার অনুভূতির পালে দোলা
 দিচ্ছিল। মনে হচ্ছিল আকাশ থেকে নিঃসৃত বৃষ্টি যেমন পাতালে এসে এক নতুন মাত্রা পায়, তেমনি
 আজ আমার মনের আকাশের জাল বোনা অনুভূতি বোধ হয় এক নতুন রূপ পাওয়ার নেশায় তার
 রঙিন পাখায় ভর করে ছুটে চলছে এই ধরিত্রীর বুকে। এ যেনন এক অজানা ভালো লাগার
 রঙিন স্ফুরণ।কয়েক দিনের প্রখর রোদে শুকানো মাটির ভেজা গন্ধ এবং প্রকৃতির সেই ভেজা বাতাসের নির্মল
 ঘ্রাণ কিংবা গাছের ভেজা সবুজ পাতার বৃষ্টিধারার স্নানে সিক্ত হয়ে নতুন করে জন্মলাভের আনন্দ আমাকে
 সত্যি নতুন করে মোহিত করেছিল। মনে হচ্ছিল, এক নতুন জগতের সঙ্গে আজ আমার পরিচয় ঘটেছে।
 আমার চঞ্চলতা যেন ক্রমেই তার মাত্রা অতিক্রম করছিল। হঠাৎ মনে পড়ল সেই ছোটবেলার কথা, বৃষ্টিতে
 ফুটবল খেলা কিংবা সাইকেলে চড়ে বেড়ানো অথবা সর্বশরীর কাদায় সিক্ত হওয়ার পর পুকুরে ঝাঁপিয়ে পড়া
 অতঃপর খিচুড়ি খাওয়া কিংবা মায়ের বকুনি—কী চমৎকার ছিল সেই সময়টুকু। চা শেষ করে দেরি না
 করে বের হলাম। খালি পায়ে হাঁটতে থাকলাম এই বৃষ্টির ভেতর। আশপাশের মানুষজন আমার এই অবস্থা
 দেখে হয়তো ইতিমধ্যে ভাবা শুরু করেছে এই ভিন্ন প্রজাতি কোথা থেকে এল। আমি এসবের তোয়াক্কা
 না করে হেঁটে চললাম। মনে হচ্ছিল দুরন্তপনা আমাকে পেয়ে বসেছে। চুল বেয়ে বৃষ্টির পানি বারবার
 চশমার গ্লাস ঘোলা করে দেওয়া অথবা ঘোলা প্রকৃতিকে ঘোলা করে দেখার এই অভিনব অনুভূতি কিংবা
 অনেক দিন পর খালি পায়ে পিচঢালা রাস্তায় হেঁটে যাওয়ার আনন্দ অতঃপর ঠান্ডায় শরীর কেঁপে ওঠার
 শিহরণ—বোধ হয় এগুলো আমার পাগলামির এক অভিনব সংযোজন। আমার খুব ভালো লাগছিল। পুনর্জন্মে আমার বিশ্বাস নেই,
 কিন্তু সেদিন হঠাৎ মনে হলো আমার নতুন করে এই পৃথিবীতে জন্ম হয়েছে। নিজেকে মনে হতে
 লাগল, এখন আমি প্রকৃতির সঙ্গে মিশে যাওয়া এক নতুন মানুষ, যার দুরন্তপনা তার নিজেকে ছাড়িয়ে
 যাচ্ছে প্রতিনিয়ত কিংবা সম্পূর্ণ নতুন করে আজ নিজেকে ফিরে পাওয়ার নেশায় মত্ত এক অগোছাল পথিক।
 আমার জীবন নতুন করে ফিরে পাওয়া এই বৃষ্টিবিলাস হয়তো বা আমার জীবনে এক নতুন বার্তা
 বয়ে এনেছে, যা আমার অনুভূতিকে একটু একটু করে নতুন করে পরিচিত করেছে, ডানা মেলে উড়তে
 শিখিয়েছে আমার রঙিন মনফড়িংকে। তয়ামা বিশ্ববিদ্যালয়, জাপানashrafurrahman82@gmail.com
মনফড়িংয়ের ডানা
মনফড়িংয়ের ডানা
