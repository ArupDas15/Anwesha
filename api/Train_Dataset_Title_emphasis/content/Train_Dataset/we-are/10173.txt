প্রবাসজীবন শেখাল দেশপ্রেম
 প্রবাসে এসে বুঝতে পারছি, দেশ কী, দেশের মায়া কী। দূরে গেলে প্রেম বাড়ে শুনেছিলাম। দেশপ্রেমের
 ক্ষেত্রেও এটা যে কতটা সত্যি, তা বুঝলাম কানাডা এসে। বেশি দিন নয়, মাত্র আট মাস
 আগে উচ্চশিক্ষার্থে আমার টরন্টো আসা। এর মধ্যেই হাড়ে হাড়ে টের পাচ্ছি প্রবাসীরা কেন বলেন যে
 তাঁদের মন সব সময় কাঁদে দেশের জন্য।বাংলাদেশে থাকতে দেশকে কত গাল দিয়েছি দেশের অসংখ্য সমস্যার
 জন্য। দেশের এটা ভালো না, সেটা ভালো না, বিদেশ কত ভালো ইত্যাদি বলেছি দিনের পর
 দিন। আট মাস টরন্টোতে থাকার পর এই শহর, এখানকার সমাজ, মানুষের ব্যবহার, নিয়মকানুন দেখে মুগ্ধ
 হয়েছি সত্যি, কিন্তু সবসময়ই মনে হয় একবার যদি ঢাকায় যেতে পারতাম, রাস্তার পাশের সস্তা হোটেলের
 ডালপুরি, সমুচা, চটপটি খেতে পারতাম আর কিছুই চাইতাম না।একই কথা বাংলাদেশের খবরের ব্যাপারেও প্রযোজ্য। দেশে
 থাকতে অসহ্য হয়ে যেতাম নেগেটিভ খবরের ভিড়ে। কিন্তু এখন তা-ও জানতে ইচ্ছে করে। প্রতিদিন ইন্টারনেটে
 লাইভ স্ট্রিমিং করে কোনো না কোনো বাংলা চ্যানেলের খবর দেখা আর প্রথম আলোর ওয়েবসাইটে একবার
 ঢুঁ মারাটা নিয়ম হয়ে দাঁড়িয়েছে। মজার ব্যাপার হলো, বাংলাদেশে বসে নেগেটিভ খবর দেখতে দেখতে সংশ্লিষ্ট
 ব্যক্তিদের ওপর রাগ লাগত। কিন্তু এখন শুধু মন খারাপ হয়। কারণ, এখন চারপাশে দেখি, অন্য
 দেশগুলো কে কার আগে এগিয়ে যাবে তার প্রতিযোগিতায় লিপ্ত। আর দেখি বাংলাদেশের ক্ষমতাশীল মানুষেরা কীভাবে
 নিজেদের স্বার্থের লড়াইয়ে লিপ্ত, যা দেশের অগ্রগতিকে টেনে ধরে রেখেছে।লক্ষ করলাম এখানকার বাংলাদেশি কমিউনিটির মধ্যেও
 মোটের ওপর একই অনভূতি বিদ্যমান। দেশের মূল ইস্যুগুলোতে তাঁরা দল-মতনির্বিশেষে বাংলাদেশি-কানাডিয়ান নাগরিক হিসেবে একতাবদ্ধ থাকতে
 চান। এর প্রমাণ পেয়েছিলাম কয়েক মাস আগে দেশে শাহবাগ আন্দোলন শুরু হওয়ার পর। দেশের রক্তক্ষয়ী
 জন্মলগ্নে যারা বেইমানি করেছিল, তাদের উপযুক্ত শাস্তির দাবিতে বাংলাদেশের মানুষ যখন একতাবদ্ধ হয়েছিল, তখন এখনকার
 বাঙালিরাও তাতে শামিল হতে চেয়েছিলেন। তখন শীতকাল একেবারে তুঙ্গে। তাপমাত্রা মাইনাস ১৫ থেকে ২০-এর মধ্যে
 ঘুরপাক খাচ্ছে। এর মধ্যেই একদিন ফেসবুকে দেখলাম টরন্টোর বাঙালিরা একসঙ্গে জমায়েত হয়ে শাহবাগের সঙ্গে একাত্মতা
 প্রকাশ করবেন। আমি তখন রাস্তাঘাট কিছুই চিনি না। তবু একা একা অনেক খুঁজে পেতে একবার
 রাস্তা হারিয়ে তারপর গেলাম সেই জায়গায়। গিয়ে দেখি মাইনাস ১৫ ডিগ্রি সেলসিয়াসের মধ্যে কয়েক শ
 বাঙালি ব্যানার, ফেস্টুন, পোস্টার, পতাকা নিয়ে স্লোগান দিচ্ছেন। বাংলাদেশ থেকে সঙ্গে নিয়ে আসা জাতীয় পতাকাটা
 মাথায় বেঁধে আমিও যোগ দিলাম তাঁদের সঙ্গে। ওই পরিবেশে গলা ফাটিয়ে স্লোগান দিতে যে অসাধারণ
 অনুভূতি হয়েছিল, তা ভাষায় প্রকাশ করার ক্ষমতা আমার নেই। আমি জীবনেও রাজনীতির ধারেকাছে যাইনি। মিছিল
 থেকে সবসময় এক শ হাত দূরে থেকেছি। কিন্তু সেদিন কিসের টানে সেখানে গিয়ে স্লোগান দিয়েছিলাম,
 তার ব্যাখ্যা জানি না। শুধু জানি, প্রবাসজীবনই আমাকে ওই তীব্র অনুভূতির সঙ্গে পরিচয় করিয়ে দিয়েছে।ইসতিয়াক
 আহাম্মদটরন্টো, কানাডা<heera311290@gmail.com>:
প্রবাসজীবন শেখাল দেশপ্রেম
প্রবাসজীবন শেখাল দেশপ্রেম
