আলোর দিশারি ওঁরা ১২ জন
 আলোকিত একটি গ্রামের স্বপ্ন দেখেছিলেন ১২ তরুণ। সাত বছর আগে সেই প্রচেষ্টায় তাঁদের পথচলা। শিক্ষা,
 স্বাস্থ্য, চিন্তাভাবনায় যে গ্রামটি পিছিয়ে ছিল, আজ গ্রামটি উন্নয়নমুখী। নিরক্ষরতা ও কুসংস্কারমুক্ত।গ্রামটির নাম আগদীঘা। অবস্থান
 নাটোর সদর উপজেলার ছাতনী ইউনিয়নে। ১২ তরুণের সবাই ওই গ্রামেরই শিক্ষার্থী। তাঁদের একটি সংগঠন আছে।
 নাম ‘আগদীঘা বিতর্কধারা’। এই সংগঠনের পতাকাতলে সমবেত ওঁরা। তরুণদের অনেকেই গ্রামের বাইরে কলেজ ও বিশ্ববিদ্যালয়ে
 পড়াশোনা করেন। ছুটি পেলেই ছুটে আসেন সংগঠনের কাজে অংশ নিতে। যাঁরা গ্রামে থাকেন, তাঁরা পালা
 করে সময় দেন। সংগঠনের সভাপতি জহুরুল ইসলাম রাজশাহী সরকারি কলেজের রাষ্ট্রবিজ্ঞান বিভাগের সাবেক ছাত্র। তাঁদের
 উদ্যোগ সম্পর্কে জানতে চাওয়া হলে জহুরুল বলেন, ‘সূর্য ডুবে যাওয়ার সময় রাত আলোকিত করতে কারা
 দায়িত্ব নেবে এমন প্রশ্ন করা হলে মাটির প্রদীপ হয়তো বলবে, আমি আমার সাধ্যমতো চেষ্টা করব।
 ঠিক তেমনি আমরা বিতর্কধারা সাধ্যমতো চেষ্টা করে যাচ্ছি।’ জহুরুলের প্রত্যাশা, দেশের প্রতিটি গ্রামে একটি করে
 মাটির প্রদীপ জ্বলে উঠবে।আগের কথা: গ্রামটির সত্যিকারের সমস্যাগুলো কী, তা জানতে ২০০৬ সালের অক্টোবরে জরিপ চালান বিতর্কধারার
 সদস্যরা। এতে উঠে আসে, নিরক্ষরতা, স্বাস্থ্য বিষয়ে অসচেতনতা, কৃষি কাজে আধুনিক জ্ঞানের অভাব—এগুলোই মূলত গ্রামের
 ১০ হাজার বাসিন্দার প্রধান সমস্যা। গ্রামের মুক্তমনা মানুষের সঙ্গে আলোচনার পর শুরু হয় অন্ধকার গ্রামকে
 আলোকিত করার কাজ। সদস্যরা একমত হন, একবিংশ শতাব্দীতে কেউ নিরক্ষর থাকতে পারে না। প্রথমেই গড়ে
 তোলা হয় ‘আলোর দিশারি’ নামের একটি গণমুখী নৈশবিদ্যালয়। প্রথমে এখানে ভর্তি হন ২০ থেকে ৬০
 বছর বয়সী ৩০ শিক্ষার্থী। তাঁরা কেউ কৃষক, কেউ ক্ষুদ্র ব্যবসায়ী, কেউ ভ্যানচালক। অক্ষরজ্ঞানের পাশাপাশি দেওয়া
 হয় যাপিত জীবনের নানা ব্যবহারিক জ্ঞান। স্থানীয় কৃষিবিদ, পশুপালন কর্মকর্তা ও স্বাস্থ্যকর্মীরা বিনা পারিশ্রমিকে শিক্ষাদান
 করেন।নারীদের জন্য রয়েছে বৈকালিক বিদ্যালয়। গত ডিসেম্বরে এই গ্রামের সবাই অক্ষরজ্ঞানসম্পন্ন হয়েছেন। গ্রামের দরিদ্র শিক্ষার্থীদের
 জন্য চালু করা হয়েছে শিক্ষাবৃত্তি। স্বল্প পরিসরে হলেও গড়ে তোলা হয়েছে গ্রন্থাগার। সবাই এখান থেকে
 বই নিয়ে পড়তে পারে।আলোর দিশারির ছাত্র জামাল উদ্দিন (৩৬)। পেশায় ভ্যানচালক। ‘আগে কেউ ঠিকানা লিখি
 দিলে আরেকজনেক দিয়া পড়ায়ে ওই ঠিকানায় যাতি হতো। এখন আমি নিজেই পড়তে পারি।’ বলেন তিনি।
 বিদ্যালয়ের প্রথম ব্যাচের প্রথম স্থান অর্জনকারী আজিজুল ইসলাম বলেন, ‘আমি কোনো কিছু পড়তে পারব, এটা
 ভাবতেই পারিনি। অথচ আমি ফার্স্ট হয়েছি।’কৃষক ছিদ্দিক মণ্ডল (৫৫) বলেন, ‘আগে ফসলে মনগড়া সার ও
 কীটনাশক দিছি। এখন এই স্কুল থ্যাকি ধারণা লিয়া মাপমতো সার, কীটনাশক দিচ্ছি।’সেই গ্রামে: গত ৩০ আগস্ট
 সকালে আগদীঘা গ্রামে ঢুকতেই চোখে পড়ল আগদীঘা বাজার। বাজারের এক কোণে খড়ের বেড়া আর ঢেউটিনের
 ছাউনি দেওয়া এক ঘর। এটাই আগদীঘা বিতর্কধারার কার্যালয়। এক তরুণ তখন ঘরে কয়েকজন শিশুকে পড়াচ্ছিলেন।
 পরিচয়ের পর জানা গেল তিনি বিতর্কধারার সদস্য জুয়েল রানা। নাটোর সরকারি কলেজে রাষ্ট্রবিজ্ঞানের চতুর্থ বর্ষের
 ছাত্র। গ্রাম থেকে প্রাথমিক শিক্ষা সমাপনী পরীক্ষায় এবার অংশ নেবে এমন ১৪ জন শিক্ষার্থীকে তিনি
 অতিরিক্ত পাঠদান করাচ্ছেন।কথা শেষে জুয়েল রানাকে সঙ্গে নিয়ে গ্রামে গিয়ে দেখা গেল, গ্রামের রাস্তার দুই
 ধারে লাগানো হয়েছে মেহগনি গাছ। সংগঠনের কয়েকজন তরুণ গ্রামের মসজিদ ও কবরস্থানের আগাছা পরিষ্কার করছিলেন।
 প্রতি শুক্রবার তাঁরা এ কাজ করেন।স্বাস্থ্য ভাবনা: গ্রামের ৩০টি পরিবারে ছিল না স্বাস্থ্যসম্মত পায়খানা ব্যবহারের সুযোগ।
 বিষয়টি ব্র্যাকের নজরে আনেন বিতর্কধারার সদস্যরা। পরে ব্র্যাকের সহযোগিতায় ওই ৩০টি পরিবারকে স্বাস্থ্যসম্মত পায়খানা দেওয়া
 হয়।নেই কুসংস্কার: সখিনা বেগমের স্বামী দেলোয়ার হোসেন ১২-১৩ বছর নিখোঁজ থাকার পর গ্রামে ফিরে এসেছেন। অনেকের ধারণা,
 তাঁদের বৈবাহিক সম্পর্ক নষ্ট হয়ে গেছে। আবার বিয়ে না করে তাঁদের সংসার করতে দেওয়া যাবে
 না।তবে চূড়ান্ত সিদ্ধান্ত নেওয়ার দায়িত্ব দেওয়া হয় বিতর্কধারাকে। তারা আইনের যুক্তি দিয়ে সমস্যার সমাধান করে।
 এ নিয়ে সংগঠকেরা তৈরি করেন নাটক যৌতুকের কৌতুক। তাঁদের নাটকে দাদন ব্যবসা, গ্রাম্য মাতব্বরের নির্যাতন, তাস-জুয়ার কুপ্রভাব,
 মাদক সেবন, অ্যাসিড নিক্ষেপ, বাল্যবিবাহ, বহুবিবাহের কুপ্রভাব ফুটে ওঠে। সম্প্রতি তাঁরা রাজনৈতিক হানাহানিতে গ্রামের উন্নয়ন
 কীভাবে ব্যাহত হয়, তা নিয়েও নাটক মঞ্চস্থ করেছেন।ব্যয়ভার: আগদীঘা গ্রামের চাকরিজীবীরা প্রত্যেকে প্রতি মাসে তাঁদের এক দিনের
 বেতন এ সংগঠন পরিচালনার কাজে ব্যয় করেন। সদস্যরাও চাঁদা দেন নিয়মিত।যাঁদের চেষ্টা: বিতর্কধারার সঙ্গে আরও আছেন ঢাকা
 বিশ্ববিদ্যালয়ের অর্থনীতি বিভাগের ছাত্র রুবেল ইসলাম, ঢাকা কলেজের দর্শনের মাসুদ রানা, ব্যবস্থাপনা বিভাগের সুরুজ জামান,
 নাটোর সরকারি এনএস কলেজের সেন্টু রহমান, জুয়েল রানা, জালাল আহম্মদ, আল-মামুন, সাফিউল ইসলাম, জিয়াউল ইসলাম,
 ফিজাউল ইসলাম ও মাসুম কাজী।  যাঁরা মুগ্ধ: নাটোর সদর উপজেলা পরিষদের চেয়ারম্যান শফিকুল ইসলাম বলেন, বিতর্কধারার সব
 কর্মকাণ্ড ব্যতিক্রমধর্মী। কারণ ওই সংগঠনের সদস্যরা গ্রামের উন্নয়নে সরকারের ওপর ভরসা করে বসে থাকেন না।
 তাঁরা কখনোই আমার কাছে ওই গ্রামের জন্য সাহায্য চাইতে আসেননি। নিজেদের সামর্থ্য দিয়েই তাঁরা কাজ
 করে যাচ্ছেন।’স্থানীয় সরকার মন্ত্রণালয়ের যুগ্ম সচিব পরিমল কুমার দেব আগদীঘার পাশের গ্রাম চন্দ্রকোলার মানুষ। একসময়
 নাটোর জেলা পরিষদের সাবেক প্রধান নির্বাহীর দায়িত্ব পালন করেছেন। তিনি একাধিকবার বিতর্কধারার কার্যক্রম দেখেছেন।সে অভিজ্ঞতা
 শুনিয়ে পরিমল কুমার বললেন, ‘সত্যিকারের ভালোবেসে ওরা গ্রামের উন্নয়নে কাজ করছে। ওদের মতো প্রত্যেকে যদি
 নিজের শিকড়কে মজবুত করার কাজ করত তাহলে সরকারকে গ্রাম নিয়ে এত চিন্তা করতে হতো না। আলোকিত
 হয়ে উঠত প্রতিটি গ্রাম।’
আলোর দিশারি ওঁরা ১২ জন
আলোর দিশারি ওঁরা ১২ জন
