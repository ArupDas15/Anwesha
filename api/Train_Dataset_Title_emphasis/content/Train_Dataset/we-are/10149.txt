চীনে ঈদের দিনে
 আমি চীনের হুবেই প্রদেশের একটি মেডিকেল বিশ্ববিদ্যালয়ে পড়াশোনা করি। আমরা প্রায় ৫০ জন বাঙালি ছাত্র-ছাত্রী
 পড়াশোনা করছি। এখানে ভারত, নেপাল, জর্ডান, পাকিস্তান থেকেও ছাত্র-ছাত্রীরা পড়তে আসে। চীনে এসেছি প্রায় ৫
 মাস। দেশের বাইরে কোনোদিন ঈদ পালন করিনি। এবারই প্রথম দেশের বাইরে ঈদ পালন করেছি। বাংলাদেশে
 ঈদের চাঁদ দেখলে মন খুশি হয়ে উঠত। কিন্তু এখানে ঈদের চাঁদ দেখার পর আমাদের সব
 বন্ধুরা মনমরা হয়ে বসে ছিল। আসলে মা-বাবা, আত্মীয়স্বজন ছাড়া ঈদ কেমন কাটবে তা নিয়ে সবাই
 উদ্বিগ্ন ছিল। বন্ধুদের শুকনো মুখ দেখে চিন্তা করলাম দূরে কোথাও থেকে ঘুরে আসলে ঈদের আনন্দ
 হয়তো কিছু পাওয়া যাবে। তাই সব বন্ধুরা মিলে সিদ্ধান্ত নিলাম ঈদের দিন চায়না থ্রি গরজেস
 ড্যামে যাবো। এটা একটি জল বিদ্যুৎকেন্দ্র। ইয়াংজি নদীর ওপর বাঁধ দিয়ে তৈরি করা হয়েছে। সিদ্ধান্ত
 হলো ঈদের দিন দুপুর ২টায় আমরা যাত্রা করব।চীনে ঈদ হয়েছে বাংলাদেশের এক দিন আগে অর্থাৎ
 ৮ আগস্ট। ঈদের দিন সকালে হালকা নাস্তা করে আমরা ছুটলাম মসজিদে। হুবেই শহরে একটি মাত্র
 মসজিদ। সেটা বিশ্ববিদ্যালয় থেকে প্রায় ৭-৮ কিমি দূরে। মসজিদ থেকে ফিরে কিছুক্ষণ বিশ্রাম নিয়ে সবাই
 এক জায়গায় মিলিত হলাম। সব মিলে ১০ জন। সবার কাঁধে ব্যাগ। ঈদের দিন সবাই আত্মীয়স্বজনের
 বাড়িতে যায় আর আমরা বেরিয়েছিলাম অচেনা পথে।এবার যাত্রা শুরুর পালা। চায়না থ্রি গরজেস ড্যামে আমাদের
 ১০ জনের কেউ কোনো দিন যায়নি। তাই আগের দিন রাতে গুগল ম্যাপ থেকে রাস্তার নির্দেশনা
 নোট করে নিয়েছিলাম। এখানে অবশ্য গুগল ম্যাপ বেশ উন্নত। কোন জায়গা, কত নাম্বার বাস, ঐ
 জায়গার ছবি সব দেওয়া আছে। তাই পথ চিনতে তেমন অসুবিধা হয় না। যাওয়ার সময় আমাদের
 তিন বার বাস পরিবর্তন করতে হয়েছে। প্রথম বাসটি একটি জায়গায় নামিয়ে দেয়। সেখান থেকে অন্য
 আরেকটি বাসে করে যেতে হয় শহরের শেষ প্রান্তে। আর শেষ বাসটি পৌঁছে দেয় গন্তব্যে।শেষ বাসে
 ওঠার পর থেকে আমরা দেখতে থাকি রাস্তার দুপাশের নয়নাভিরাম দৃশ্য। রাস্তার একপাশে পাহাড় আর অন্য
 পাশ ঘেঁষে বয়ে চলেছে ইয়াংজি নদী। ইয়াংজি নদী চীনের সবচেয়ে বড় নদী। ৬৪১৮ কিমি দীর্ঘ
 এ নদী ১১টি প্রদেশ আর ১৬টি শহরের মধ্যে দিয়ে প্রবাহিত। এই নদী সমৃদ্ধ করেছে চীনের
 অর্থনীতিকে। চীনের বাণিজ্যিক এবং সবচেয়ে উন্নত প্রদেশ সাংহাইও এ নদীর তীরে অবস্থিত। নদীর পাশের সুউচ্চ
 পাহাড়গুলো দেখলে মনে হয় পাহাড়ে যেন মেঘ ছুঁয়েছে। তবে একটি বিষয় খেয়াল করলাম আমাদের দেশের
 মতো এখানে নির্বিচারে পাহাড় কাটা হয়নি। পাহাড়ের ভেতর সুড়ঙ্গ করে রাস্তা তৈরি করা হয়েছে। এতে
 প্রাকৃতিক সৌন্দর্য নষ্ট হয়নি বরং পর্যটকদের আকর্ষণ বহুগুণে বৃদ্ধি পেয়েছে। এখানে বেড়াতে এসে মরীচিকা জিনিসটার
 সঙ্গে নতুনভাবে পরিচয় হলো। পিচঢালা রাস্তা সূর্যের প্রচণ্ড তাপে উত্তপ্ত হয়ে সৃষ্টি হয় মরীচিকা। বাসের
 সামনে মনে হয় কে যেন পানি দিয়ে রাস্তা ভিজিয়ে রেখেছে। কিন্তু কাছে গেলে দেখা যায়
 রাস্তা শুকনা। সেখান থেকে দূরের রাস্তা ভেজা মনে হয়। পাহাড়ের চূড়ায় ছোট ছোট বাড়ি দেখা
 যায়। দূর থেকে দেখলে মনে হয় নদী-পাহাড়-আকাশে সাদা মেঘের সারি এইসব কেউ যেন তুলি দিয়ে
 অনেক যত্ন করে এঁকেছে।বিকেল ৫ টায় আমরা আমাদের গন্তব্যে পৌঁছালাম। বাস ড্যাম থেকে প্রায় আধা
 কিমি দূরে নামিয়ে দেয়। রাতে ড্যাম দেখা যাবে না। তাই আমরা সিদ্ধান্ত নিলাম পরদিন সকালে
 ড্যামে যাওয়া হবে। রাতে সেখানে একটি হোটেলে আমরা থাকলাম। চীনে একটি বিষয় আমার অস্বস্তি লাগে,
 তা হলো রাত ৮-৯টার মধ্যে সকল দোকানপাট বন্ধ হয়ে যায়। তাই বাধ্য হয়ে আমরা তাড়াতাড়ি
 রাতের খাবার খেয়ে নিলাম। চীনে আসার পর প্রথম প্রথম চাইনিজ খাবার অসহ্য লাগলেও এখন দিব্যি
 খেতে পারি।পরদিন সকাল সকাল সবার ঘুম ভেঙ্গে গেল। হয়তো নতুন জায়গায় এসেছি অথবা নতুন আরো
 কিছু দেখব বলে। তবে সকালের খাবার খেয়ে হোটেল ছাড়তে ছাড়তে প্রায় ১১টা বেজে গেল। হোটেল
 থেকে ড্যামে যাওয়ার জন্য বাস পাওয়া যায়। এই বাসগুলো সারাদিন ধরে ঘুরে বিভিন্ন জায়গায় নিয়ে
 যায়। বাসের ভাড়া ১০০ ইয়ান হলেও ছাত্রদের জন্য ৫৫ ইয়ান। চীনে প্রায় সব জায়গাই ছাত্রদের
 জন্য আলাদা সুবিধা থাকে। তবে আমরা বাসে না উঠে দুইটা কার ভাড়া করলাম সারাদিনের জন্য।
 কার ভাড়া নেওয়ার পেছনে দুইটা কারণ ছিল। সেটা হলো যেখানে ইচ্ছা সেখানে নামা যাবে আর
 অন্যটি হলো কারের চালক আমাদের গাইড হিসেবে কাজে লাগবে।আধ ঘন্টার মধ্যেই আমরা ড্যামে পৌঁছে গেলাম।
 যদিও পথে কিছু সময়ের জন্য আমরা নদীর ওপর সেতুতে নেমেছি। আমার ভাবতেই ভালো লাগছিল যে
 পৃথিবীর সবচেয়ে বড় হাইড্রোইলেকট্রিক ড্যামের সামনে দাঁড়িয়ে আছি।এবার এই ড্যাম সম্পর্কে কিছু তথ্য বলি। এটি
 পৃথিবীর সবচেয়ে বড় এবং সবচেয়ে শক্তিশালী হাইড্রোইলেকট্রিক ড্যাম। এই ড্যাম নির্মাণের উদ্দেশ্য হলো বিদ্যুৎ উৎপাদন
 এবং বন্যা নিয়ন্ত্রণ। নির্মাণ কাজ শুরু হয় ১৯৯৪ সালে আর পুরোপুরি শেষ হয় ২০১২ সালে।
 বার্ষিক বিদ্যুৎ উৎপাদন ক্ষমতা ২২৫০০ মেগাওয়াট। এটি নির্মাণ করতে ব্যয় হয়েছে প্রায় ২৬ বিলিয়ন মার্কিন
 ডলার। ২৩৩৫ মিটার দীর্ঘ ড্যামটির উচ্চতা প্রায় ১৮১ মিটার। ড্যামের ভেতর দিয়ে জাহাজ চলাচলের ব্যবস্থা
 রয়েছে। ড্যামটি তৈরি করতে ব্যবহূত হয়েছে কংক্রিট এবং প্রায় ৪,৬৩,০০০ টন স্টিল। যা দিয়ে প্রায়
 তিনটি আইফেল টাওয়ার নির্মাণ করা সম্ভব। তৈরি করতে প্রায় ৪০,০০০ শ্রমিক কাজ করেছে। এটি চীনের
 মহাপ্রাচীরের পর সবচেয়ে বড় পর্যটনকেন্দ্র। ড্যামটিতে স্থাপন করা হয়েছে ৩২টি জেনারেটর। চীনের ৫ ইয়ান নোটের
 পেছনে এই ড্যামের আশেপাশের পাহাড়ের ছবি দেওয়া আছে।চীনের অর্থনীতিতে এটি অনেক গুরুত্বপূর্ণ অবদান রাখছে। প্রতি
 বছর হাজার হাজার মেগাওয়াট বিদ্যুৎ উৎপাদনের পাশাপাশি এই এলাকাটি এখন চীনের অন্যতম প্রধান পর্যটনকেন্দ্র। তাছাড়া
 ড্যামটিকে ঘিরে এই এলাকায় হোটেল ব্যবসাও বেশ জমে উঠেছে। আমার বিশ্বাস আমাদের দেশের কাপ্তাই জলবিদ্যুৎকেন্দ্র
 সকলের জন্য উম্মুক্ত করে দিলে কাপ্তাইয়ে পর্যটক সংখ্যা অনেক বেড়ে যাবে। ড্যামের কারণে ইয়াংজি নদীতে
 জাহাজ ধারণ ক্ষমতা বহুলাংশে বৃদ্ধি পেয়েছে।তবে অন্য অনেক প্রকল্পের মতো এটারও কিছু খারাপ প্রভাব রয়েছে।
 ড্যামটি নির্মাণের ফলে ঐ এলাকায় পানির স্তর দিন দিন কমছে এবং আশেপাশের অনেক বাড়িতে ফাটল
 সৃষ্টি হয়েছে। ড্যামের আশেপাশে ভূমিকম্পের সম্ভাবনা বেড়ে গেছে কয়েক গুণ।ড্যাম দেখা শেষ করে বিকেল ৪টা
 নাগাত আমরা গেলাম ব্যাম্বু সী নামক একটি জায়গায়। সেটি ২০ কিমি দীর্ঘ একটি পিকনিক স্পট।
 এখানে হাজার রকমের বাঁশ পাওয়া যায়। তাই এর নাম রাখা হয়েছে ব্যাম্বু সী বা বাঁশের
 সাগর। চীনে এরকম স্থান বেশ কয়েকটি আছে। এখানে প্রবেশ করতে হলে টিকিট কাটতে হয়, যার
 মূল্য ১০০ ইয়ান। তবে ছাত্র হওয়াতে আমাদের কাছ থেকে নিল ৪৪ ইয়ান করে। এই এলাকাটির
 প্রায় ৬ কিমি গভীরে আমাদের গন্তব্য। ওখানে আছে পাহাড়ি ঝর্ণা আর প্রাকৃতিক লেক। টিকিট কাটার
 পর আমরা আবার যাত্রা শুরু করলাম। এ যেন স্বপ্নপুরি। আঁকাবাঁকা রাস্তার দুপাশে আকাশ ছোঁয়া পাহাড়
 আর রাস্তা ঘেঁষে পাহাড়ি ঝর্ণা। এমন মনোমুগ্ধকর পরিবেশে বন্ধুদের কেউ কেউ উচ্চস্বরে গান ধরল: রাঙ্গামাটি
 পাহাড়ে দুপুরবেলা আহারে...। দেশের বাইরে বাংলা গান গাইতে গেলে অন্যরকম এক অনুভূতি কাজ করে। প্রায়
 ৪৫ মিনিট পর আমরা লেকের কাছে এসে পৌঁছালাম। তিনদিকে পাহাড়ের মাঝে লেক। সারা রাস্তায় তেমন
 মানুষ দেখা না গেলেও এখানে পর্যটক প্রায় গিজগিজ করছে। লেকে রাখা ছোট সাম্পান আর বাঁশ
 দিয়ে বানানো ভেলা। এ দুটি বাড়তি আকর্ষণ যোগ করেছে। অনেককে দেখলাম লেকের পানিতে সাঁতার কাটতে।
 দেরি না করে আমরাও নেমে পড়লাম সাঁতার কাটতে। বিদেশি হওয়ায় চাইনিজরাও আমাদের সঙ্গে যোগ দিয়ে
 বেশ মজা করল। ভাষা ভিন্ন, সংস্কৃতি ভিন্ন, কিন্তু আনন্দ করেছি সবাই এক সঙ্গে। সন্ধ্যা হওয়ার
 আগ মুহূর্তে ওখান থেকে ফেরার জন্য গাড়িতে উঠলাম। এমন জায়গা ছেড়ে যেতে বেশ খারাপ লাগছিল।
 তাড়াতাড়ি ফিরতে হয়েছিল কারণ ওখানে থাকার মতো ব্যবস্থা নাই। রাতে থাকার জন্য ড্যামের আশেপাশে আসতে
 হয়।ওইদিন রাতে থাকার জন্য ড্যামের পাশের হোটেল নিলাম। হোটেলের কাছেই নদী। সবাই মিলে সারা রাত
 হোটেলের বারান্দায় আড্ডা, গান, গল্প-গুজবে কাটিয়ে দিলাম। সকালবেলা ঘুমাতে গেলাম। ঘুম থেকে উঠলাম ২টায়। এবার
 হোটেল ছাড়ার পালা। হোটেল থেকে বের হয়ে একটি মাইক্রোবাস ভাড়া করলাম আমাদের বিশ্ববিদ্যালয় পর্যন্ত। গাড়িতে
 উঠে সবাই বার বার পেছন দিকে ফিরে তাকাচ্ছিল। যেন সবাই মনে মনে বলছিল, ধন্যবাদ চায়না
 থ্রি গরজেস ড্যাম, মা-বাবার কাছ থেকে হাজার হাজার মাইল দূরে বাস করা আমাদেরকে ঈদে কিছু
 ভালো সময় উপহার দেওয়ার জন্য।মা-বাবাকে ছাড়া আমার প্রথম ঈদ মনে থাকবে অনেক দিন। বন্ধুদের অনেক
 ধন্যবাদ দেশে ঈদ না করতে পারার কষ্ট কিছু সময়ের জন্য ভুলিয়ে রাখার জন্য।বেলাল তামজিদহুবেই, চীন<belal.tamjeed@gmail.com>:

চীনে ঈদের দিনে
চীনে ঈদের দিনে
