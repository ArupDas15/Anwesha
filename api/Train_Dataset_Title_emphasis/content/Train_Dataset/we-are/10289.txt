স্বপ্নপূরণের এক রাত্রি সুইজারল্যান্ডের জেনেভায়
 ছোটবেলার এক স্বপ্নের বর্ণনা দিয়ে শুরু করছি সুইজারল্যান্ড ভ্রমণের অভিজ্ঞতার কথা। শৈশব কিংবা কৈশোরে প্রত্যেক
 মানুষের জীবনে নানা স্বপ্ন কাজ করে। সেসব স্বপ্নের ধরন ও আকার এমন বিচিত্র ও বৃহত্তম
 হয়, যা অনেকের জীবনে বাস্তবে রূপ দেওয়া কঠিন হয়ে পড়ে। বেশির ভাগ মানুষের জীবেন শুধুই
 স্বপ্ন হয়ে রয়ে যায়। আবার যারা ভাগ্যবান, শুধু তাদের স্বপ্নগুলোই বাস্তবে রূপান্তরিত হয়। আমার দাদির
 দেওয়া নামের বাংলা অর্থ দাঁড়ায় সৌভাগ্যবান। সম্ভবত নামের গ্রভাবের কারণেই আমি কিছুটা ভাগ্যবান। আমার জীবনের
 স্বপ্নগুলো ও বাস্তবে রূপ নেয়, তবে সেটা খুবই ধীরগতিতে। সুইজারল্যান্ড নামটির সঙ্গে আমার পরিচয় কম্পিউটারের
 একটি ওয়ালপেপারের ছবি দেখে। শৈশবে দেখা অনেক চমৎকার সেই ছবির প্রথম দেখাতেই আমি প্রেমে পড়ে
 যাই। মামাতো ভাই কাশেমের কাছ থেকে জানলাম, ছবিটি সুইজারলেন্ডের। ওর কম্পিউটারের ওয়ালপেপার ফোল্ডারে থাকা সুইজারলেন্ডের
 আরও কিছু ছবি দেখে প্রেমের মাত্রাটা বাড়তে লাগল। চূড়ান্ত আকার ধারণ করল যখন সাইবার ক্যাফেতে
 বসে গুগুলে সার্চ করেছিলাম সুইজারল্যান্ড। সেই থেকেই স্বপ্ন ছিল, জীবনে একবার হলেও সুইজারল্যান্ড ভ্রমণ করব।
 তবে বিচিত্র কারণে কখনো সেখানে স্থায়ীভাবে বসবাসের ইচ্ছা হয়নি। বড় হওয়ার সঙ্গে সঙ্গে শৈশবের সেই
 স্বপ্ন একসময় রূপান্তরিত হলো বিয়ের পর বউকে নিয়ে হানিমুনে যাওয়ার। আর সেটি প্রথম মনে হয়েছিল
 শাহরুখ খানের কোনো একটি চলচ্চিত্রের কল্যাণে। যা-ই হোক, এবার আসা যাক মূল বিষয়ে, আমরা যারা
 লন্ডনে বাস করি, তাদের জন্য ইউরোপ খুব কাছে হলেও নানা সীমাবদ্ধতা ও ব্যস্ততার কারণে খুব
 একটা যাওয়া হয়না। তবে আমার সৌভাগ্য হয়েছিল বেশ কয়েকবার ইউরোপ ভ্রমণের। আর এবারের সুযোগটি হয়েছিল
 অল ইউরোপীয়ান বাংলাদেশ অ্যাসোসিয়েশন (আয়েবা) কার্যকরী পরিষদের মিটিংয়ের কল্যাণে। জার্মানির জুয়েল ভাইয়ের আমন্ত্রণে প্রথমে যাই
 বিশ্বের অন্যতম পোর্ট নগর হামবুর্গে। লন্ডন থেকে আমার সফরসঙ্গী লিটন ভাই, মুহিব ভাই, মোস্তফা ভাই,
 মনির ভাই ও মাহবুব ভাই—সবাই বয়সে আমার থেকে অনেক বড়। সবার সঙ্গে আমার দীর্ঘদিনের কাজের
 সম্পর্ক হলেও এবারই প্রথম একসঙ্গে বিদেশ ভ্রমণ; যদিও লন্ডন থেকে ইউরোপ ভ্রমণকে বিদেশ ভ্রমণ বলা
 খুব একটা যুক্তি যুক্ত নয়। তার পরও আমি বলছি। কারণ, এক দেশ থেকে তো অন্য
 দেশে যাচ্ছি। সফরসঙ্গীরা বড় হওয়ায় মনের ভেতর অজানা আশঙ্কা হচ্ছিল, কেমন যাবে পুরোটা সময়? কিন্তু
 আমার ধারণাটা যে একদম ভুল, তা বুঝতে পারি লন্ডন স্টানস্টিড এয়ারপোর্টে পৌঁছেই। সবার আন্তরিকতা আর
 বন্ধুত্বপূর্ণ ব্যবহারে সময় হয়ে ওঠে অনেক প্রাণবন্ত। জার্মানিতে জুয়েল ভাই, ভাবি এবং ফ্রান্সের বিপু ভাইয়ের
 হলপিটালিটি আর মিটিংয়ে যোগ দিতে ইউরোপের ৩০টি দেশের কার্যকরী পরিষদের সদস্যদের অংশগ্রহণে স্বপ্নের মতো চলে
 যায় সময়। সেখান থেকে বার্লিন হয়ে চলে যাই স্পেনের মাদ্রিদে। বার্লিন সফরে বন্ধু নাসিরের আন্তরিকতায়
 আমি সত্যিই অভিভূত। আর মাদ্রিদে অবস্থানের সময় এয়ারপোর্টে অভ্যর্থনা থেকে শুরু করে পুরো তিনটি দিন
 মাদ্রিদের দর্শনীয় স্থানগুলো পরিদর্শন এবং আনুষঙ্গিক সব ব্যবস্থাপনায় বিন্দুমাত্র ত্রুটি করেননি আমার ছোটবেলার প্রিয় বন্ধু
 মাসুম এবং বাংলাদেশ অ্যাসোসিয়েশনের সেক্রেটারি মিনহাজুল আলম মামুন। তাঁদের ভালোবাসায় আমি সিক্ত ও মুগ্ধ হয়ে
 শুধুই আন্তরিকতা গ্রহণ করতে হয়েছিল।গত ২৮ মে আমি দাঁড়িয়ে আছি জেনেভা এয়ারপোর্টের ইমিগ্রেশন লাইনে। আনুষ্ঠানিকতা
 শেষে বিমানবন্দর থেকে বের হওয়ার সময় জানতে পারলাম, মূল শহরে যেতে হলে আলাদা ট্রেনে করে
 যেতে হয়। কারণ, বিমানবন্দরটি শহর থেকে একটু বাইরে। বাধ্য হয়ে টিকিট সংগ্রহ করতে দাঁড়ালাম টিকিট
 মেশিনের লাইনে। মেশিনটিতে সুইস ভাষার পাশাপাশি ইংরেজি ভাষায় লেখার কারণে খুব একটা ঝামেলা হয়নি। তবে
 কিছুটা অবাক হয়েছিলাম বিনা মূল্যে টিকিট পাওয়ায়। বিমানবন্দর কর্তৃপক্ষ আমাদের মতো টুরিস্টদের জন্য বিনা মূল্যে
 ব্যবস্থা করার ফলে প্রথম ধাপেই কর্তৃপক্ষের প্রতি কৃতজ্ঞতা চলে আসে প্রত্যেক টুরিস্টের মনে। বিষয়টি আসলে
 মূল্যের জন্য নয়, বরং কর্তৃপক্ষের উদারতাই আসল কারণ। টিকিট কাটার লাইনে পরিচয় হয় ড্যানিয়াল নামের
 এক রাশিয়ান ছেলের সঙ্গে। সে এসেছে তার বান্ধবীর সঙ্গে দেখা করতে এবং হলিডে উদ্যাপন করতে।
 অল্প সময়েই বন্ধুত্ব হয়ে যায়। ভাঙা ভাঙা ইংরেজিতে কথা বলে সে। সবচেয়ে মজা লেগেছিল, যখন
 সে কিছু না বুঝেই হাসিমুখে ইয়া ইয়া বলত। ব্যাগ ও আনুষঙ্গিক জিনিসপত্র হোটেলে রেখেই বেরিয়ে
 পড়ি মানবাধিকার কমিশনের সেমিনারে যোগ দিতে জাতিসংঘ দপ্তরে। আমার ধারণা ছিল, ইউরোপের আর সব দেশের
 মতো এখানেও ইউরো প্রচলন রয়েছে। কিন্তু হোটেল রিসেপশন থেকে জানতে পারলাম, এখানে সুইস ফ্রাঙ্ক ব্যবহূত
 হয়। ইউরো যে একদম চলে না, তা কিন্তু নয়। পাশে থাকা পোস্ট অফিস থেকে ইউরো
 ভাঙিয়ে সুইস ফ্রাঙ্ক করে নিই। যা-ই হোক, বিশ্বের বিভিন্ন দেশ থেকে আসা ডেলিগেটদের সঙ্গে অনেক
 চমৎকার সময় কাটে জাতিসংঘে। ক্রিস্টিনা নামের গাইডের কল্যাণে জাতিসংঘ দপ্তর অভ্যন্তরটি ঘুরে দেখার সৌভাগ্য হওয়ায়
 মনের ভেতর অসম্ভব ভালো লাগা কাজ করে। জাতিসংঘ দপ্তর থেকে বেরিয়েই দেখি নির্ধারিত সময়ের আগেই
 ড্যানিয়েল আমার জন্য অপেক্ষা করছে মূল ফটকে। গুঁড়ি গুঁড়ি বৃষ্টি পড়ায় তার পরনের জামা-কাপড় এদকম
 ভিজে যাচ্ছিল। দুজনে বেরিয়ে পড়ি জেনেভা শহরটি দেখার উদ্দেশ্যে। প্রথমেই জাতিসংঘ দপ্তরের পাশে থাকা আরও
 কয়েকটি আন্তর্জাতিক সংস্থার অফিস ঘুরে দেখি। তার মধ্যে অন্যতম ওয়ার্ল্ড হেলথ অর্গানাইজেশনের সদর দপ্তর, ইউরোপিয়ান
 রেডিও ও টেলিভিশন অর্গানাইজেশন, ইন্টারন্যাশনাল টেলিকমিউনিকেশন ইউনিট, ইন্টারন্যাশনাল কমিটি অব রেডক্রস, ওয়ার্ল্ড ট্রেড অর্গানাইজেশনসহ আরও
 কয়েকটি সংস্থা। যেসব সংস্থার নাম পত্রিকার পাতা কিংবা টেলিভিশনের স্ক্রিনে সব সময় দেখতাম, সেগুলোর অফিস
 ঘুরে দেখার অনুভূতি ভাষায় প্রকাশের অনুপযোগী। রাতে জেনেভা শহরের নান্দনিকতা আমি শুধু মুগ্ধ হয়ে উপভোগ
 করেছিলাম। বিভিন্ন রঙের আলোয় পুরো শহরকে মনে হচ্ছিল স্বপ্নের কোনো এক রাজপুত্রের রাজ প্রাসাদ। সবচেয়ে
 ভালো লাগার বিষয় শহরের নীরবতা, সবাই কেমন যেন নীরব ও ব্যস্ত। তবে আশার বিষয় হচ্ছে,
 যাকেই কোনো প্রশ্ন করেছি অত্যন্ত আগ্রহ, শ্রদ্ধা ও ভালোবাসায় আমাদের সহযোগিতা করার চেষ্টা করেছে। এর
 ভেতর আবার ড্যানিয়েলের গার্লফ্রেন্ড মারিয়াও আমাদের সঙ্গে যোগ দিয়েছে। খুবই চঞ্চল স্বভাবরে মেয়ে। আমি ধরইে
 নিয়েছিলাম, এখনো সে পড়াশোনা করছে, কিন্তু অবাক হলাম তার প্রফেশনাল ক্যারিয়ার শুনে। আমেরিকার ইউনিভার্সিটি অব
 ক্যালিফোর্নিয়া থেকে গ্র্যাজুয়েশন ও মাস্টার্স সম্পন্ন করে বর্তমানে কাজ করছে সুইজারল্যান্ডে আমেরিকান একটি প্রাইভেট ব্যাংকের
 ডিরেক্টর অব পাবলিক কমিউনিকেশনে। তিনজন মিলে ডিনার সম্পন্ন করি জেনেভার বিখ্যাত লে বিস্ট্রট দে চারলেট
 রেস্টুরেন্টে। পরদিন সকালে ঘুম ভাঙে হোটেলের ওয়াকআপ কলে, জানালার দিকে তাকিয়ে আমি বিস্মিত হয়ে যাই।
 এত সুন্দর সকালের দৃশ্য মনে হয় আমার জীবনে খুব কমই দেখা হয়েছে। হোটেলের লবিতে ব্রেকফাস্ট
 সেরেই বেরিয়ে পড়ি জেনেভা ওল্ড টাউনের উদ্দেশে। হোটেল রিসেপশন থেকে জানতে পারলাম, ২৯ ফ্রাঙ্কের টিকিট
 কাটলে জেনেভা সাইট সিইং বাসে করে পুরো শহর ঘুরে দেখাবে, কিন্তু কেন জানি ইচ্ছে হলো
 না। যেহেতু ইউরোপের সঙ্গে আমি পরিচিত, তাই নিজে নিজেই শহরের স্থায়ী বাসিন্দাদের মতো ঘুরে দেখতে
 লাগলাম পুরো শহরটি। পুরো দিন শহরের এক প্রান্ত থেকে অন্য প্রান্তে ঘুরে বেড়াই মনের আনন্দে।
 কী সুন্দর শহর! একদম ছবির মতো সাজানো-গোছানো, যেন কোনো এক বিখ্যাত শিল্পী তাঁর রং-তুলিতে ছবির
 ক্যানভাসে ফ্রেমে বন্দী করে রেখেছেন। বিশেষ করে জেনেভা পার্ক, জেনেভা ফাউন্টেইন, জেনেভা ল্যান্ডমার্ক, দ্য রিফরম্যাশন
 ওয়াল, সিম্বল অব ক্যাপিটাল পিস ও ফ্লাওয়ার ক্লক—এগুলো শুধু নিজের চোখে দেখলে সৌন্দর্যের মাত্রা বোঝা
 সম্ভব, লেখনীর মাধ্যমে প্রকাশ করা আসলেই অসম্ভব। ফ্লাইটের সময় ঘনিয়ে আসায় জেনেভা শহরের প্রেমকে আগ্রাহ্য
 করে ছুটতে হয়েছিল বিমানবন্দরের উদ্দেশে। লন্ডনে বসে এই লেখা যখন লিখছি, তখন নিজের শৈশবের স্বপ্ন
 আর জেনেভা ভ্রমণের স্মৃতিগুলোই শুধু চোখের সামনে ভেসে উঠছে। মনে হচ্ছে, দুটোই শুধু স্বপ্ন। ঘুম
 ভাঙলেই শেষ হয়ে যাবে।ইকবাল ফেরদৌসলেখক, পিআর প্রডিউসার অ্যান্ড প্রেজেন্টার, বেতার বাংলা ইউকেজয়েন্ট প্রেস অ্যান্ড পাবলিকেশন
 সেক্রেটারিঅল ইউরোপীয়ান বাংলাদেশ অ্যাসোসিয়েশন (আয়েবা)লন্ডন, ইংল্যান্ড<iqbalfardous777@gmail.com>
স্বপ্নপূরণের এক রাত্রি সুইজারল্যান্ডের জেনেভায়
স্বপ্নপূরণের এক রাত্রি সুইজারল্যান্ডের জেনেভায়
