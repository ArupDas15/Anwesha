গৃহকর্মীদের স্বর্গ হংকং
 রোববার হংকংয়ে গৃহকর্মীদের মুক্তির ও আনন্দের দিন। সেদিন মুক্তির আস্বাদ পেতে সারা শহরের গৃহকর্মীরা দলে
 দলে রাস্তায় বেড়িয়ে পড়েন, যাঁরা প্রায় সবাই নারী। হংকংয়ে বিভিন্ন দেশের গৃহকর্মীদের জমায়েত ও আড্ডার
 আলাদা আলাদা স্থান নির্দিষ্ট করা আছে। ইন্দোনেশীয় গৃহকর্মীদের আড্ডার স্থান হলো হংকং দ্বীপের সুখ্যাত ভিক্টোরিয়া
 পার্ক। এদিন সেখানে হাজার হাজার ইন্দোনেশীয় গৃহকর্মীর সাক্ষাত্ মেলে। তাঁরা রংবেরঙের পোশাক পরে সবাই আনন্দিত।
 কেউ কেউ নাচ-গানে মেতে ওঠেন। সবাই সবার খোঁজখবর নেন, সুখ-দুঃখের কাহিনি শোনান এবং শোনেন। অন্যান্য
 দেশের গৃহকর্মীরা শহরের অন্যান্য নির্দিষ্ট জায়গায় জমায়েত হন। নেপালিরা কাউলুন দ্বীপের ব্যাটারি রোডে তাঁদের ইউনিয়ন
 অফিস বা পাশের ছোট পার্কটিতে বসেন।এক রোববার আমার দেখার সৌভাগ্য হলো ইন্দোনেশিয়ান ও নেপালি গৃহশ্রমিকদের
 জমায়েত। হাজার হাজার ইন্দোনেশীয় নারী গৃহকর্মী সেখানে রংবেরঙের হরেক রকমের অদ্ভুত ট্র্যাডিশনাল পোশাক পরে হাজির।
 আর নেপালিরা সংখ্যায় কম বলে অফিসেই সমবেত হয়েছিলেন। ব্রিটিশশাসিত হংকং শাসনের অধিকার চীন ফিরে পায় ১৯৯৭
 সালে। ব্রিটিশরা চলে যাওয়ার পর থেকে হংকং চীনের একটি স্বায়ত্তশাসিত বিশেষ প্রশাসনিক অঞ্চল। এক দেশ,
 দুই নীতির আলোকে হংকং তার পুরোনো পুঁজিবাদী অর্থনৈতিক নীতি বজায় রেখে সবকিছু আধুনিকায়ন করে পরিচালিত
 হচ্ছে। এটা বিশ্বের অন্যতম আধুনিক শহর। ২০১২ সালের তথ্যানুযায়ী, এখানে মানুষের গড় আয় ৪৫ হাজার
 ৯৪৪ ইউএস ডলার, যা বিশ্বের অষ্টম।এখানে দুটো কারণে গৃহকর্মীদের চাহিদা বাড়ছে। প্রথম কারণ, বৃদ্ধ লোকের
 সংখ্যা বৃদ্ধি। দ্বিতীয় কারণ, মহিলাদের বিভিন্ন পেশায় অংশগ্রহণের হার বৃদ্ধি। বৃদ্ধ ও শিশুদের দেখাশোনার জন্য
 গৃহকর্মী প্রয়োজন। বর্তমানে এখানে প্রায় তিন লাখ অভিবাসী গৃহকর্মী ও ৫০ হাজার স্থানীয় চীনা গৃহকর্মী
 কাজ করেন বলে ধারণা করা হয়। অভিবাসীরা সবাই লিভ ইন বা গৃহকর্তার বাসভবনে বাস করেন।
 তাঁদের বাইরে থাকার নিয়ম নেই। স্থানীয় বাসিন্দারা লিভ আউট বা বাইরে থাকেন পরিবারের সঙ্গে। চুক্তি
 মোতাবেক সময়মতো পার্টটাইম হিসেবে এক বা একাধিক বাড়িতে কাজ করে দিয়ে যান। অভিবাসীদের জন্য সরকার
 নির্ধারিত নিম্নতম মজুরি তিন হাজার ৯২০ হংকং ডলার, যা আমাদের টাকায় ৪২ হাজারের কিছু বেশি।
 পুরোনো অভিজ্ঞ কর্মীরা আরও বেশি পান। এ ছাড়া স্থানীয় বাসিন্দারা অভিবাসীদের আসা-যাওয়ার প্লেনের টিকিট দেন।
 প্রতি দুই বছর পর চুক্তি বর্ধিত করতে উভয় পক্ষ সম্মত হলে ছুটিসহ বাড়ি যাওয়া, ফেরত
 আসার টিকিটের ব্যবস্থা করে দেন। সাধারণভাবে স্থানীয় হংকংয়ের অধিবাসীরা গৃহকর্মীদের সঙ্গে অনেক মানবিক ব্যবহার করেন।
 তবে ব্যতিক্রমও আছে। হংকংয়ে গৃহকর্মীদের ট্রেড ইউনিয়ন করায় কোনো বিধি-নিষেধ নেই। তাই রোববার ছুটির দিনে
 তাঁরা পার্কে ও এখানে-সেখানে সম্মিলিতভাবে ঘুরে বেড়ান। সারা দিন বাইরে অনেক আনন্দ-ফুর্তি করেন। কেউ ট্রেড
 ইউনিয়নের কাজ করেন বা সময় দেন।এক পরিসংখ্যানে জানা যায়, হংকংয়ে অভিবাসী গৃহকর্মীদের মধ্যে দেড় লাখ
 ইন্দোনেশিয়ান, এর সামান্য কম ফিলিপাইনের। পাঁচ হাজারের মতো থাই, ৫০০ নেপালি, ১৫০ শ্রীলঙ্কান ও ৫০
 জন বাংলাদেশি। ভারতের দার্জিলিংয়ের অনেক গৃহকর্মী নেপালি পরিচয়ে কাজ করেন। ইন্দোনেশিয়া, ফিলিপাইন, থাই ও নেপালি
 গৃহকর্মীদের জন্য বৈধ ট্রেড ইউনিয়ন আছে। হংকং ডোমেস্টিক ওয়ার্কার্স ইউনিয়নের সদস্যসংখ্যা প্রায় ৬০০, থাই মাইগ্রেন্ট
 ওয়ার্কার্স ইউনিয়নের সদস্য প্রায় ৫০ জন। ইন্দোনেশিয়ান মাইগ্রেন্ট ওয়ার্কার্স ইউনিয়ন সদস্য ১৫০ জন, ইউনিয়ন অব
 নেপালিজ ডোমেস্টিক ওয়ার্কার্স ইউনিয়নের সদস্য ১৫০ জন এবং ফিলিপাইনের শ্রমিকদের তিনটি ইউনিয়নের সদস্যসংখ্যা যথাক্রমে ২০,
 ৪০০ ও ৩৬০। হংকংয়ে গৃহকর্মীর চাহিদা বাড়ছে। স্থানীয় অনেকে বাংলাদেশ থেকে গৃহকর্মী নিতে আগ্রহ প্রকাশ করেছেন।
 সরকারি পর্যায়ে এ ব্যাপারে আলাপ-আলোচনা হচ্ছে। এ উদ্যোগ সফল হলে আগামী দুই বছরের মধ্যে বাংলাদেশের
 ৫০ হাজার দরিদ্র মহিলার গৃহকর্মী হিসেবে ভালো কর্মসংস্থানের ব্যবস্থা সম্ভব হবে বলে ধারণা করা হচ্ছে।
 তাঁরা বছরে কমপক্ষে ৯৭ কোটি টাকার বৈদেশিক মুদ্রা পাঠাতে পারবেন।এই অভিবাসন-প্রক্রিয়া সুন্দর, সুষ্ঠু, হয়রানি ও
 প্রতারণামুক্তভাবে নিরাপদ করার জন্য যা প্রয়োজনীয়, তা হলো এক. মালয়েশিয়ার মতো এখানেও অভিবাসনের সাংগঠনিক কাজ
 সরকারের হাতে রাখা। দুই. কর্মী বাছাইয়ের জন্য ভালো ও সক্ষম এনজিওকে কাজে লাগানো। তিন. সুনাম
 অর্জনকারী ভালো প্রাইভেট এজেন্সিগুলোকেই শুধু সুযোগ দেওয়া। চার. যেকোনো ধরনের প্রতারণার আশ্রয়গ্রহণকারীর বিরুদ্ধে কঠোর শাস্তির
 ব্যবস্থা করা। পাঁচ. ভাষাগত সমস্যা মাথায় রেখে কমপক্ষে অষ্টম শ্রেণী পাস আগ্রহী মহিলাদের সুযোগ করে
 দেওয়া। ছয়. আধুনিক গৃহ সরঞ্জাম পরিচালনা করার মতো উপযোগী করে তোলার জন্য অবশ্যই কমপক্ষে এক
 মাসের প্রি-ডিপারচার প্রশিক্ষণের ব্যবস্থা বাধ্যতামূলক করা। এ ব্যাপারে কয়েকটি এনজিওর সঙ্গে চুক্তি করা যেতে পারে।
 তারা যুক্তিসংগত ফি গ্রহণের বিনিময়ে এই প্রশিক্ষণের ব্যবস্থা করে দেবে। সাত. হংকংয়ের মালিকেরা গৃহকর্মীর যাতায়াত
 খরচ বহন করেন। কোনো এজেন্সি অভিবাসনে আগ্রহী কর্মীদের কাছ থেকে এ বাবদ যেন কোনো টাকা
 না নেয় সে দিকে খেয়াল রাখা। আট. প্রশিক্ষণের আওতায় নিরাপদে দেশে টাকা পাঠানোর পদ্ধতি এবং
 সঞ্চয় ও বিনিয়োগের ওপর অবশ্যই যথাযথ ধারণা দিতে হবে।সৈয়দ তারিক, হংকং
গৃহকর্মীদের স্বর্গ হংকং
গৃহকর্মীদের স্বর্গ হংকং
