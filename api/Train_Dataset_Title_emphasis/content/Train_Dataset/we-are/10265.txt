প্রবাসের বেদনা-কান্না
 প্রাণপ্রিয় শব্দটা এই প্রথম লিখছি। আমরা যমজ দুই বোন প্রাণে প্রাণে এত বেশি বাঁধা ছিলাম,
 তাকে যে দু-চার পাতা লিখব, তার অবকাশ হয়নি কখনো। পারিনি পালিয়ে গিয়ে প্রাণ খুলে চিরকুটে
 ছাপিয়ে বলতে, ভালোবাসি তোকে। বিধাতার কল্যাণে জন্মপূর্ব থেকে জড়াজড়ি থেকে বহুদিন কাটিয়েছি আমরা। আজ সত্যিই
 তিনি ওকে লেখার সুযোগ করে দিলেন। জীবনে আমার অনেক বন্ধু জুটেছে। কিন্তু যমজদের বিচ্ছেদ যে
 কী বিষাদময়, তা হয়তো খুব কম লোকেই জানে। জীবনের ২১টি বছর আমরা কাটিয়েছি একই বালিশে।
 শরৎকাহিনি পড়ে এবং লতা-শ্রীকান্ত-মৌসুমীদের গান শুনে। অথবা এক কাপেই দুই চুমুক করে চা খেয়ে, নারকেলতলায়
 চুলে বিলি কেটে কেটে, নখের ডগায় মেহেদি রং এঁকে।কয়েক দিন আগে ছিল আমাদের দুজনের জন্মদিন।
 কিন্তু আজ আমরা দুজন দুই মহাদেশে। এই বিশেষ দিনটা সত্যিই আমাদের দুজনের জন্য বিশেষ আনন্দের।
 আমি যখন যমজ বোনকে দেশে রেখে বিদেশের উদ্দেশে রওনা দিলাম, ভীষণ মন কাঁদছিল। বিদায়ের সময়
 চট্টগ্রামে আমার যমজ বোন রীপা যখন ট্রেনের বগিতে আমাকে চুমু দিয়ে নেমে গেল, তখন অবাক
 দৃষ্টিতে তাকিয়ে ছিল যাত্রী সবাই। আব্বু-আম্মুও কাঁদছিলেন অঝোরে আমাদের টুইন টুইন বলে। তখন আমি পারিনি
 থামাতে নিজেকে। মনে হচ্ছিল, শুধু আমি গলছি না, গলছে ট্রেনের তলার পাথরগুলোও। প্রবাসে এখন মনে
 পড়ছে, কয়েক বছর আগে কত আদরে ট্রেনলাইন পাথরের নুড়ি কুড়িয়ে নিয়ে মনের মতো সাজিয়েছিলাম কত
 কিছু। গাছের মায়ায় পড়ে বনেছি চোর। সেই দিঘি, দিঘির জল, পুকুরের পাড়। প্রবাসে আমি ভেবে
 মরে যাই, বেতের ফুল, বনের কেয়া, শহর রাঙানো হলুদিয়া জারুল-পারুল সব দেখা দেয়, আমার যমজ
 বোন কেন দেখা দেয় না?প্রবাসে এখন মনে পড়ছে সেই কেয়া কোকিলের কথা? ঘরের পাশে কোকিল
 ডাকত কুহু কহু। আমরা দুবোন কুহু কুহু কলরবে কান ঝালাপালা করে দিতাম সঙ্গী খোঁজা কোকিলের।
 এক শুক্রবারের দুজন বন অভিযানে গিয়ে হঠাৎ আবিষ্কার করেছিলাম কেয়া ফুল। হরীতকীর বনে হরদম যেতাম,
 হন্যে হয়ে খুঁজতাম বন্য ফল। শুনেছি এ বছর দেশে ভীষণ বৃষ্টি হুমড়ি খেয়ে পড়েছে। একবার
 এ রকম বর্ষায় নীলরঙা পর্দা পত পত করে ওড়ে আমাদের ভীষণ ভালো লাগার সময়টুকুর জানান
 দিয়েছিল। প্রবাসে এসে আমি ঘরে পর্দা দিইনি। জানালা খুলি না। যাতে কষ্টটা না বাড়ে।এবার প্রবাসে
 জন্মদিনে বারবার মনে পড়েছে আমার যমজ বোনের কথা। বারবার মনে হয়েছে, কবে ফিরব আমি আবার
 বাংলাদেশে, আমাদের প্রিয় জাহান মনজিলে। প্রিয় সব বন্ধুর প্রাণের মিলনে ভরে যাবে আমাদের ড্রয়িং রুমের
 গোলাপি অন্দর। যমজ বোন আবার আপুনি আপুনি বলে পিপাসা মিটাবে কানের। কথায় কথায় কেটে যাবে
 রাত।মাসুমা আক্তার জাহানভেলেনসিয়া কলেজ, আমেরিকা<jahanrima77@gmail.com>
প্রবাসের বেদনা-কান্না
প্রবাসের বেদনা-কান্না
