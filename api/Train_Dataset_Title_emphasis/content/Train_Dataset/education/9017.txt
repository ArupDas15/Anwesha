বিতর্কের বিশ্বমঞ্চে
 পরদিন কর্মশালা। রাত জেগে তাই পড়াশোনা আর প্রয়োজনীয় কাগজপত্র গোছগাছ করছেন রানা। ঘড়িতে কখন যে
 রাত একটা বেজে গেছে খেয়ালই নেই! যখন খেয়াল হলো, নিজেকে আবিষ্কার করলেন অক্সফোর্ড বিশ্ববিদ্যালয়ের আইনের
 শিক্ষার্থী মাইকেলের পাশে। মাইকেল তাঁকে পথ দেখিয়ে নিয়ে যাচ্ছেন নিজের হোস্টেলে। তাঁর সঙ্গেই যে বেশ
 কয়েকটা দিন থাকতে হবে শরীফ উদ্দিন আহমেদকে! নিকটজনদের কাছে যাঁর পরিচয় রানা নামে।গত বছরের ৭
 নভেম্বরের ঘটনা বর্ণনা করছেন ইউনাইটেড ইন্টারন্যাশনাল ইউনিভার্সিটির (ইউআইইউ) এমবিএর শিক্ষার্থী শরীফ উদ্দিন আহমেদ। চোখে-মুখে গাম্ভীর্য
 আর জলদগম্ভীর কণ্ঠ শুনে বোঝা মুশকিল শরীফ উদ্দিন বিতর্ক করতে উড়ে গিয়েছিলেন অক্সফোর্ড বিশ্ববিদ্যালয়ে। হয়েছেন
 ওয়ার্ল্ড ডিবেট চ্যাম্পিয়নশিপের পরিচালক। আমাদের অবাক করে দিয়ে শরীফ উদ্দিন যখন আরও জানালেন তিনি শুধু
 অক্সফোর্ডই নয়, ৭ নভেম্বর থেকে ২৫ ডিসেম্বর পর্যন্ত প্রায় দুই মাস ঘুরেছেন কেমব্রিজ বিশ্ববিদ্যালয়, ওয়েস্ট
 মিনস্টার অ্যাবে, সাউদাম্পটন ও ব্রিস্টল বিশ্ববিদ্যালয়ে তখন স্বভাবিকভাবেই আমাদের বিস্ময় স্পর্শ করেছে চূড়ান্ত সীমা। শরীফ
 উদ্দিন জানালেন, এ সময়টা পুরোপুরি ব্যস্ত ছিলেন বিতর্ক, বিতর্কবিষয়ক কর্মশালা আর সেমিনার নিয়েই। এবং স্বীকার
 করলেন, ‘এই সফরেই বিতর্ক বিষয়ে জীবনের সবচেয়ে বড় শিক্ষা লাভ করেছি আমি।’এরপর শরীফ উদ্দিন শোনাতে
 শুরু করেন তাঁর অভিজ্ঞতার কথা। ‘উন্নত দেশগুলোতে রাজনীতি, অর্থনীতি কিংবা বিনোদন—সব বিষয় নিয়েই বিতর্ক হয়।
 ওদের সব মনোযোগ থাকে কে কত ভালোভাবে বিষয়ের গভীরে গিয়ে তথ্য তুলে আনতে পারছে আর
 তথ্যের বিশ্লেষণ করতে পারছে।’ব্রিটেনে স্কুল, কলেজ ও বিশ্ববিদ্যালয়—সব জায়গাতেই তুমুল চর্চা হয় বিতর্কের। বিতর্কে অভ্যস্ত
 ছেলেমেয়েরাই পরবর্তী সময়ে যোগ দেন রাজনীতিতে। শরীফ উদ্দিন মনে করেন, এ জন্যই ওদের রাজনীতিতে বিতর্কের
 এত গুরুত্ব, মত-ভিন্নমতের এত বেশি উপস্থাপন। বিভিন্ন প্রীতি বিতর্কে দেখেছি, সবখানেই উপস্থিত ছিলেন রাজনীতিবিদ, সাংবাদিকসহ
 নানা পেশার মানুষ। বিতর্ক হয়েছে জলবায়ু, স্বাস্থ্যনীতিসহ স্থানীয়-আন্তর্জাতিক নানা বিষয় নিয়ে। বাংলাদেশ থেকে আসা তরুণটি
 তখন আফসোস করেছেন, বাংলাদেশেও এভাবে স্কুল-কলেজে বিতর্কচর্চা হলে তার প্রভাব পড়ত জাতীয় রাজনীতিতে! এ বছরের শেষদিকে
 ভারতের চেন্নাইয়ে বসবে ওয়ার্ল্ড ডিবেট চ্যাম্পিয়নশিপ। সারা বিশ্বের দুই শতাধিক বিশ্ববিদ্যালয়ের প্রায় ৪০০ দলের হয়ে
 অংশ নেবেন প্রায় দুই হাজার শিক্ষার্থী। বিশাল এই প্রতিযোগিতাটি আয়োজন করছে বিশ্ব বিতর্ক সংগঠন। এ
 প্রতিযোগিতার পরিচালনা পর্ষদে রয়েছেন শরীফ উদ্দিন আহমেদও।এসব ব্যস্ততার পাশাপাশি এমবিএ পড়াশোনা নিয়েও ভীষণ ব্যস্ত সময়
 পার করছেন রানা। তবু একটু অবসর পেলেই গান শোনেন, সিনেমা দেখেন। আর স্বপ্ন দেখেন দেশে
 একটা আন্তর্জাতিক মানের ডিবেট একাডেমি তৈরি করার। স্বপ্ন দেখেন, সেখান থেকে তৈরি হবে নামী বিশ্বসেরা
 তার্কিক, বিতর্ক বিশ্লেষক।
বিতর্কের বিশ্বমঞ্চে
বিতর্কের বিশ্বমঞ্চে
