বিজয়ের পেছনে জাতীয় ইস্যু কাজ করেছে: মান্নান
 গাজীপুর সিটি করপোরেশনের নবনির্বাচিত মেয়র এম এ মান্নান বলেছেন, নির্বাচনে তাঁর বিজয়ের পেছনে স্থানীয় নয়,
 জাতীয় ইস্যু কাজ করেছে। সরকারের দুর্নীতি, খুন, লুটপাট, ব্যর্থতা—এসবে মানুষ বিরক্ত। তাই তাঁরা সরকারকে সমর্থন
 না দিয়ে তাঁকে দিয়েছেন।আজ রোববার গাজীপুরের সালনায় নিজ বাসভবনে সাংবাদিকদের এসব কথা বলেন এম এ
 মান্নান।এম এ মান্নান ৫ মে রাজধানীর মতিঝিলে হেফাজতে ইসলামের ওপর সরকার হামলা চালিয়েছে অভিযোগ করে
 বলেন, হেফাজতের ওপর হামলা মানুষ ভালোভাবে নেয়নি। এটিও তাঁর বিজয়ের একটি কারণ।গাজীপুরের নবনির্বাচিত মেয়র আরও
 বলেন, ‘আমরা সবাইকে নিয়েই কাজ করব। কারণ, সবার লক্ষ্য একটাই, তাহলো গাজীপুরের উন্নয়ন। গাজীপুরের উন্নয়নের
 জন্য তিনটি বিষয়কে অগ্রাধিকার দেবেন বলে জানান এম এ মান্নান। প্রথমত, তিনি গাজীপুর এলাকায় যানজট
 কমাবেন; দ্বিতীয়ত, এলাকার রাস্তাঘাটের উন্নয়ন করবেন এবং তৃতীয়ত, গাজীপুরের জলাবদ্ধতা দূর করবেন।সকাল থেকেই গাজীপুরে এম
 এ মান্নানের বাসভবনে  শত শত নেতা-কর্মী ভিড় করেন। তাঁরা ফুল দিয়ে নবনির্বাচিত মেয়রকে শুভেচ্ছা জানান।
 তিনিও তাঁদের অভিনন্দন জানান।এর আগে ভোরে বঙ্গতাজ মিলনায়তনে নির্বাচনের ফল ঘোষণার পর এম এ মান্নান
 প্রথম আলো ডটকমকে  বলেন, পরাজিত প্রার্থী আজমত উল্লা খানকে নিয়ে একসঙ্গে কাজ করবেন তিনি। নির্বাচন
 চলাকালে অনিয়মের বিষয়ে যেসব অভিযোগ তুলেছিলেন, সে বিষয়ে জানতে চাইলে মান্নান বলেন, ‘আমাকে হারানোর জন্য
 ষড়যন্ত্র হয়েছে। তবে জনগণই আমার বিজয় ছিনিয়ে এনেছে।’ গাজীপুর সিটি করপোরেশন কীভাবে গড়বেন, জানতে চাইলে
 এম এ মান্নান বলেন, ‘জনগণকে সঙ্গে নিয়ে, জনগণের সঙ্গে মতবিনিময় করে, অভিজ্ঞ ও বিশিষ্ট নাগরিকদের
 নিয়ে পরামর্শ কমিটি গঠন করব। সেই পরামর্শ কমিটির মাধ্যমে স্বল্প, মধ্য ও দীর্ঘমেয়াদি পরিকল্পনা নিয়ে
 গাজীপুরকে একটি আধুনিক নগর হিসেবে গড়ে তুলব।’গতকাল শনিবার গাজীপুর সিটি করপোরেশনের প্রথম নির্বাচন অনুষ্ঠিত হয়।
 মোট ৩৯২টি কেন্দ্র থেকে প্রাপ্ত ফল অনুযায়ী মান্নান পেয়েছেন তিন লাখ ৬৫ হাজার ৪৪৪ ভোট;
 তাঁর নিকটতম প্রতিদ্বন্দ্বী আওয়ামী লীগ-সমর্থিত প্রার্থী আজমত উল্লা খান পেয়েছেন দুই লাখ ৫৮ হাজার ৮৬৭
 ভোট। আজ রোববার ভোর চারটার দিকে রিটার্নিং কর্মকর্তা মতিয়ার রহমান ফল ঘোষণা করেন।এম এ মান্নানের
 জন্ম ১৯৫০ সালে, গাজীপুর উপজেলার সালনায়। ১৯৭৮ সালে তিনি জাতীয়তাবাদী গণতান্ত্রিক দলে (জাগদল) যোগ দেন,
 যেটি পরে বিএনপিতে পরিণত হয়। ১৯৯১ সালের সংসদ নির্বাচনে গাজীপুর-২ আসন থেকে সাংসদ নির্বাচিত হন
 তিনি।এম এ মান্নান বিএনপি সরকারের ধর্ম প্রতিমন্ত্রী এবং বিজ্ঞান ও প্রযুক্তি মন্ত্রণালয়ের দায়িত্ব পালন করেছেন।
 বর্তমানে তিনি বিএনপির চেয়ারপারসনের উপদেষ্টা। (প্রতিবেদন তৈরিতে সহায়তা করেছেন, তানভীর সোহেল ও শরিফুল হাসান, গাজীপুর
 থেকে)
বিজয়ের পেছনে জাতীয় ইস্যু কাজ করেছে: মান্নান
বিজয়ের পেছনে জাতীয় ইস্যু কাজ করেছে: মান্নান
