গাজীপুরে সেনা মোতায়েনের দরকার নেই: তোফায়েল
 গাজীপুর সিটি করপোরেশন নির্বাচনে বিএনপির সেনা মোতায়েনের দাবি প্রসঙ্গে আওয়ামী লীগের উপদেষ্টা পরিষদের সদস্য তোফায়েল
 আহমেদ বলেছেন, নির্বাচন কমিশন চাইলে সেনা মোতায়েন করতে পারে। তবে সেখানে সেনাবাহিনী মোতায়েনের মতো কোনো
 ধরনের অবস্থা বিরাজ করছে না। এমনকি ১৮ দল-সমর্থিত প্রার্থীও কোনো অনিয়মের অভিযোগ করেননি।আজ বৃহস্পতিবার তোফায়েল
 আহমেদের নেতৃত্বে একটি প্রতিনিধিদল আগারগাঁওয়ে প্রধান নির্বাচন কমিশনার (সিইসি) কাজী রকিব উদ্দীন আহমেদের সঙ্গে সাক্ষাত্
 করেন। সেখানে সাংবাদিকদের এক প্রশ্নের জবাবে তোফায়েল আহমেদ এ কথা বলেন।তোফায়েল বলেন, গাজীপুরে একটি অবাধ
 ও সুষ্ঠু নির্বাচনের পরিবেশ বিরাজ করছে। কিন্তু আগে থেকে বিএনপির কেন্দ্র থেকে অপপ্রচার চালিয়ে সেই
 পরিবেশ নষ্ট করা হচ্ছে বলে তিনি অভিযোগ করেন। তিনি বলেন, ‘যারা সেনাবাহিনীর বিরুদ্ধে অপপ্রচার চালায়,
 তারা কীভাবে গাজীপুর সিটি করপোরেশন নির্বাচনে সেনা চায়? সেনাবাহিনী অত্যন্ত দক্ষতা ও সুনামের সঙ্গে দেশ-বিদেশে
 কাজ করছে। সর্বশেষ রানা প্লাজার ঘটনাও তারা মোকাবিলা করেছে। এই সেনাবাহিনী ১৭ দিন পর রেশমাকে
 উদ্ধার করেছে। অথচ সত্যতা যাচাই না করে তারা (বিএনপি) এখন সেনাবাহিনীর বিরুদ্ধে অপপ্রচার চালাচ্ছে।’সাংবাদিকদের অপর
 এক প্রশ্নের জবাবে আওয়ামী লীগের উপদেষ্টা পরিষদের ওই সদস্য আরও বলেন, ‘গাজীপুরে ধর্মের অপব্যবহার হচ্ছে।
 ধর্মের যেন অপব্যবহার না হয়, সে জন্য নির্বাচন কমিশনকে আহ্বান জানাতে আমরা সেখানে গিয়েছিলাম।’এ সময়
 তোফায়েলের সঙ্গে ছিলেন আওয়ামী লীগের যুগ্ম সাধারণ সম্পাদক মাহবুব উল আলম হানিফ, সাংগঠনিক সম্পাদক বাহাউদ্দিন
 নাছিম, উপ-দপ্তর সম্পাদক মৃণাল কান্তি দাস প্রমুখ।
গাজীপুরে সেনা মোতায়েনের দরকার নেই: তোফায়েল
গাজীপুরে সেনা মোতায়েনের দরকার নেই: তোফায়েল
