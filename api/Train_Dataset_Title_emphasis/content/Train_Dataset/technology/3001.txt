পাসওয়ার্ড ভুলে যান!
 সহজ পাসওয়ার্ডের কারণে অনলাইন অ্যাকাউন্ট সহজেই হ্যাক হয়ে যেতে পারে। জটিল পাসওয়ার্ড মনে রাখা কষ্টকর।
 তবে জটিল পাসওয়ার্ড মনে রাখার কষ্টের দিন হয়তো ফুরাল। পাসওয়ার্ড সহজে মনে রাখার ঝামেলা থেকে
 মুক্তি দিতে বিকল্প অনেক উপায় নিয়ে কাজ করছেন গবেষকেরা।  দীর্ঘদিন ধরেই কম্পিউটার নিরাপত্তা বিশেষজ্ঞরা অনলাইনে
 কোনো অ্যাকাউন্টের ক্ষেত্রে জটিল ও দীর্ঘ পাসওয়ার্ড ব্যবহারের প্রয়োজনীয়তার কথা বলে আসছেন। তবে বসে নেই
 হ্যাকাররাও। সম্প্রতি এক ঘণ্টার মধ্যেই জটিল ১৬ অক্ষরের পাসওয়ার্ড নিরাপত্তা ভেঙে দেখিয়েছেন একদল হ্যাকার।  প্রযুক্তি
 গবেষকেরা জানিয়েছেন, কম শক্তিশালী কম্পিউটার ব্যবহার করেও খুব সহজেই পাসওয়ার্ড ভেঙে ফেলতে পারেন হ্যাকাররা। হ্যাকারদের
 তৈরি সফটওয়্যার দ্রুত ও সহজে অনুমান করা যায় এমন পাসওয়ার্ডগুলো ভেঙে ফেলে। একে ফোর্স অ্যাটাক
 বলে। আবার পাসওয়ার্ড চুরি করে সেই পাসওয়ার্ড দিয়ে অ্যাকাউন্টের যাবতীয় তথ্য চুরি করে নেওয়াকে ফিশিং
 অ্যাটাক বলে। এ ছাড়া ডিকশনারি অ্যাটাক বা সহজে অনুমান করা যায় এমন শব্দনির্ভর পাসওয়াার্ডগুলো দিয়েও আাাক্রমণ
 করে হ্যাকাররা। গবেষকেরা জানিয়েছেন, ফিশিং অ্যাটাক, ফোর্স অ্যাটাক ও ডিকশনারি অ্যাটাকের মাধ্যমেই অনেক পাসওয়ার্ড হাতিয়ে
 নিতে পারে হ্যাকাররা। আর বিশ্বব্যাপি এ ধরনের আক্রমণ বাড়ছে।   পাসওয়ার্ডের বিকল্প হচ্ছে উলকি, পিল
   যাঁদের পক্ষে পাসওয়ার্ড মনে রাখা কষ্টকর তাঁদের জন্য তৈরি হতে যাচ্ছে বিশেষ ধরনের
 ইলেকট্রনিক উলকি আর পিল। এ উলকি শরীরে লাগিয়ে রাখতে পারবেন বা বিশেষ পিল সেবন করলে
 এগুলো পাসওয়ার্ড হিসেবেই কাজ করবে। গবেষকেরা জানিয়েছেন, শিগগিরই পাসওয়ার্ডের বিকল্প ব্যবস্থাগুলো জনপ্রিয়তা পাবে।  সম্প্রতি
 গুগলের অধীনস্থ মটোরোলা এক ধরনের ইলেকট্রনিক ট্যাটু বা উলকি আর বিশেষ ধরনের পিল উদ্ভাবনের ঘোষণা
 দিয়েছে। মটোরোলার ‘মটো এক্স’ নামের নতুন একটি স্মার্টফোনের পাসওয়ার্ড হিসেবে শরীরে লাগানো বিশেষ এ উলকি
 ব্যবহূত হতে পারে। মটোরোলার গবেষকেদের তৈরি বিশেষ এ উলকি ত্বকের ওপর আঁঁঁকা এক ধরনের সার্কিটের
 মতো। এতে কোনো ব্যাটারির প্রয়োজন পড়ে না। স্মার্টফোনের সঙ্গে থাকা বিশেষ উলকি শনাক্তকরণ প্রযুক্তি এ
 উলকি শনাক্ত করতে পারে।  যুক্তরাষ্ট্রের ক্যালিফোর্নিয়ায় অনুষ্ঠিত ডি১১ সম্মেলনে মটোরোলার প্রধান নির্বাহী ডেনিস উডসাইড
 জানিয়েছিলেন, স্মার্টফোন ব্যবহারকারীকে পাসওয়ার্ড মনে রাখার ঝামেলা থেকে মুক্ত রাখতে বিশেষ ট্যাটু ও বিশেষ ধরনের
 পিল নিয়ে কাজ করছে মটোরোলা। উলকি ব্যবহারকারীর শরীরের কাছে স্মার্টফোনটি নিয়ে গেলেই ব্যবহারকারীকে শনাক্ত করতে
 পারবে মটোরোলা তৈরি স্মার্টফোন।  ম্যাসাচুসেটস-ভিত্তিক প্রযুক্তি উদ্ভাবক প্রতিষ্ঠান ‘এমসি১০’ বিশেষ ধরনের এ উলকি উদ্ভাবন
 করেছে। ফিনল্যান্ডের মুঠোফোন নির্মাতা নকিয়াও এ ধরনের ইলেকট্রনিক উলকি প্রযুক্তিটি নিয়ে কাজ করছে। ইলেকট্রনিক উলকির
 পাশাপাশি বিশেষ ধরনের ইলেকট্রনিক পিল বা বড়ি তৈরিতেও কাজ করছে মটোরোলা। এ পিলটি খেলে মানুষের
 শরীর থেকে বিশেষ তরঙ্গ নির্গত হবে যা শনাক্ত করতে পারবে স্মার্টফোন। এ পিল শরীরের জন্য
 ক্ষতিকারক হবে না।  গবেষকেরা জানিয়েছেন ‘ই-ট্যাটু’ ও ‘পিল’ প্রযুক্তি এখনও উন্নয়নের পর্যায়ে রয়েছে। 
  পাসওয়ার্ডের বিকল্প বায়োমেট্রিক পদ্ধতি  মোবাইল ফোনের জন্য পাসওয়ার্ড ব্যবস্থা নিয়ে চলছে নানা গবেষণা।
 স্মার্টফোন নির্মাতা প্রতিষ্ঠানগুলো তাদের পণ্যের নিরাপত্তার খাতিরে পাসওয়ার্ড ব্যবস্থা উন্নত করতে কাজ করছে। প্রচলিত সংখ্যা
 পদ্ধতির পাসওয়ার্ড ব্যবস্থার বিকল্প হিসেবে গবেষকেরা ফিঙ্গারপ্রিন্ট বা আঙুলের ছাপকে স্মার্টফোনের পাসওয়ার্ড হিসেবে ব্যবহার করতে
 কাজ করছেন।  অ্যাপল, গুগল, স্যামসাংয়ের মত প্রতিষ্ঠানগুলো বায়োমেট্রিক পাসওয়ার্ড ব্যবস্থা নিয়ে কাজ করছে। ধারণা
 করা হচ্ছে, অ্যাপল কর্তৃপক্ষ নতুন পাসওয়ার্ড ব্যবস্থাযুক্ত একটি আইফোন বাজারে আনবে যা ব্যবহারকারীর ফিঙ্গারপ্রিন্ট শনাক্ত
 করতে পারবে। স্মার্টফোনে ফিঙ্গারপ্রিন্ট প্রযুক্তি আনতে ২০১২ সালে অথেনটেক নামের একটি প্রতিষ্ঠান কিনেছে অ্যাপল। আইফোন
 ৫এস-এ এই প্রযুক্তিটি যুক্ত করতে পারে অ্যাপল। অন্যান্য প্রতিষ্ঠানগুলো এখন চোখের আইরিশ স্ক্যান ও কণ্ঠস্বর
 শনাক্তকরণ প্রযুক্তিকে পাসওয়ার্ড ব্যবস্থা হিসেবে পরিচিত করতে কাজ করছে। ১৪ মার্চ নিউইয়র্কে স্যামসাংয়ের ঘোষণা দেওয়া
 গ্যালাক্সি এস ৪ স্মার্টফোনটিতে ফেস রিকগনিশন প্রযুক্তিটি আরও উন্নত করা হয়েছে যা স্মার্টফোনের পাসওয়ার্ড হিসেবে
 ব্যবহার করা যাবে।  কণ্ঠস্বর শনাক্তকারী প্রযুক্তিটি নিয়ে অ্যাপল ও স্যামসাং নিজ নিজ গবেষণা আরও
 উন্নত করছে বলে জানা গেছে।  পাসওয়ার্ড তালা-চাবি  অনেকের জন্যই একাধিক পাসওয়ার্ড মনে রাখার
 বিষয়টি কষ্টের। আবার পাসওয়ার্ড জটিল হওয়াটা দরকারী। এ কষ্ট লাঘব করতে পাসওয়ার্ডের বিকল্প নিয়ে মাথা
 ঘামিয়েছে বিশ্বের শীর্ষ অনুসন্ধান সেবাদাতা প্রতিষ্ঠান গুগল। গুগল উদ্ভাবিত নতুন পদ্ধতিতে ইউএসবি কি বা চাবি,
 মুঠোফোন এমনকি গয়না বা অলংকারের মতো বস্তুগুলোকেও কম্পিউটারের পাসওয়ার্ড হিসেবে ব্যবহার করা যাবে। যে কোনো
 ইউএসবি ড্রাইভের সঙ্গে এই কি বা চাবি জুড়ে দেওয়া যাবে এবং পাসওয়ার্ডের বিকল্প হিসেবে তা
 ব্যবহার করা যাবে। ডেস্কটপ বা ল্যাপটপে এ ইউএসবি চাবিটি জুড়ে দিলেই তা পাসওয়ার্ড হিসেবে কাজ
 করবে। ইউএসবি চাবিটি পড়ে গেলে বা পানিতে ডুবিয়ে রাখলেও এর কোনো ক্ষতি হবে না। পাসওয়ার্ড
 ব্যবস্থা উন্নত হলে ওয়েবসাইট, স্মার্টফোন অ্যাপ্লিকেশনেও তা ব্যবহার করা যাবে বলেও নির্মাতারা আশা করছেন। 
 ফিডো  পাসওয়ার্ড সুরক্ষায় এবং প্রচলিত পাসওয়ার্ড ব্যবস্থা বিকল্প ব্যবস্থা তৈরিতে পেপল, গুগল ও কম্পিউটার
 নির্মাতা লেনোভো মিলে ‘ফাস্ট আইডেনটিটি অনলাইন’ বা ফিডো নামের একটি জোট তৈরি করেছে। প্রচলিত পাসওয়ার্ডের
 ওপর নির্ভরতা কমাতে কাজ করছে এ জোট। ফিডো থেকে নতুন যে পাসওয়ার্ড ব্যবস্থা আসবে তা
 এখনও উন্নয়নের পর্যায়ে রয়েছে।  পাসওয়ার্ড সতর্কতা  অ্যাকাউন্ট খোলার সময় অনেকেই কী পাসওয়ার্ড দেওয়া
 যায়, তা নিয়ে মহা দুশ্চিন্তায় পড়েন। কম্পিউটার নিরাপত্তা বিশেষজ্ঞরা জানিয়েছেন, পাসওয়ার্ড যত দীর্ঘ হবে, ব্যবহারকারীর
 মনে রাখা তত সহজ হবে এবং হ্যাকার বা পাসওয়ার্ড-চোরদের জন্য তা অনুমান করা কঠিন হবে।
 পাসওয়ার্ড হিসেবে হয়তো কেউ বসান মোবাইল নম্বর, কেউ লেখেন আইলাভইউ আবার কেউ বা বসান জন্মদিনের
 সংখ্যা। কেউ ব্যবহার করেন ‘পাসওয়ার্ড’ শব্দটিকেই আবার কেউ লেখেন ১২৩৪৫৬। পাসওয়ার্ড দিতে হবে বলেই যে
 কেবল একটি মাত্র শব্দ বা কয়েকটি সহজ সংখ্যা বসিয়েই দুশ্চিন্তা থেকে মুক্তি মিলবে ভাবছেন, তাহলে
 কিন্তু ভুল করবেন। সম্ভব হলে কয়েকটি শব্দ ব্যবহার করে একটি বাক্যাংশ বা একটি পুরো বাক্যকেই
 পাসওয়ার্ড হিসেবে ব্যবহার করুন।  কম্পিউটার নিরাপত্তা প্রতিষ্ঠান সফোসের নিরাপত্তা বিশ্লেষক গ্রাহাম ক্লুলেই জানিয়েছেন, আপনার
 স্মরণীয় কোনো বাক্যের সঙ্গে ছোট-বড় অক্ষর, সংখ্যা ও চিহ্ন মিলিয়ে জটিল একটি পাসওয়ার্ড তৈরি করতে
 পারেন। পাসওয়ার্ডটি মুখস্থ রাখুন। পাসওয়ার্ড যত দীর্ঘ হবে, ততই নিরাপদ থাকবে আপনার অ্যাকাউন্ট।  পাসওয়ার্ড
 নিয়ে পরামর্শ  ১. দীর্ঘ বাক্যে পাসওয়ার্ড তৈরির বিষয়টি অনেক সহজভাবে করা সম্ভব। এটা সহজ
 কোনো বাক্যের অংশবিশেষ বা পুরো বাক্যটি হতে পারে। তবে এ ক্ষেত্রে বাক্যের পরিবর্তে আপনি সংখ্যা
 ব্যবহার করতে পারেন। আপনাকে খেয়াল রাখতে হবে যেভাবে পাসওয়ার্ডটি তৈরি করবেন তা যেন সহজে মনে
 থাকে কিন্তু অন্য কেউ সহজে তা অনুমান করতে না পারে।  ২. যেখানে সেখানে পাসওয়ার্ড
 দেবেন না বা অপরিচিত ওয়েবসাইটে অ্যাকাউন্ট খুলবেন না।  ৩. সব ওয়েবসাইটে একই পাসওয়ার্ড ব্যবহার
 করবেন না। ৪. দীর্ঘ বাক্যে জটিল পাসওয়ার্ড ব্যবহার করুন। ৫. পাসওয়ার্ড নিয়মিত হালনাগাদ করুন। ৬.
 কম্পিউটার, সামাজিক যোগাযোগের ওয়েবসাইট ও আর্থিক লেনদেনের সময় পাসওয়ার্ড দেওয়ার বিষয়ে সতর্ক থাকুন। অ্যাকাউন্ট লগআউট
 ঠিকমতো হয়েছে কি না, পরীক্ষা করুন। সাইবার-ক্যাফেতে ইন্টারনেট ব্রাউজিংয়ের সময় পাসওয়ার্ড দেওয়ার ক্ষেত্রে সতর্ক থাকুন।
  ৭. পাসওয়ার্ড মূল্যবান তথ্য প্রতিরক্ষা করে। এটা আপনার ডিজিটাল সম্পদ। আপনার পাসওয়ার্ড রক্ষার জন্য
 সচেতন থাকুন। সব ক্ষেত্রেই গুরুত্ব দিয়ে পাসওয়ার্ড নির্বাচন করুন। মনে রাখুন এবং সুরক্ষিত স্থানে সংরক্ষণ
 করে রাখুন।
পাসওয়ার্ড ভুলে যান!
পাসওয়ার্ড ভুলে যান!
