বার্সা-গার্দিওলা‘মুখোমুখি’!
 এক বছর আগেও তিনি ছিলেন বার্সেলোনার মধ্যমণি। একের পর এক সাফল্য এনে দিয়েছেন কাতালানদের। কিন্তু
 এখন সাবেক ক্লাবটির মুখোমুখি দাঁড়িয়ে গেছেন পেপ গার্দিওলা! টিটো ভিলানোভা ও নেইমারকে নিয়ে বার্সেলোনার পক্ষ
 থেকে যেসব কথাবার্তা বলা হয়েছে, তাতে ভয়ানক চটেছেন বায়ার্ন মিউনিখের কোচ।২০১২ সালে বার্সেলোনার কোচের পদ
 থেকে সরে দাঁড়িয়েছিলেন গার্দিওলা। বায়ার্নে যোগ দেওয়ার আগে এক বছর ছুটি কাটিয়েছেন নিউইয়র্কে। এখানেই ক্যানসারের
 চিকিত্সা করাতে এসেছিলেন তাঁর দীর্ঘদিনের সহকারী ও বার্সার বর্তমান কোচ ভিলানোভা। একই শহরে থাকলেও চিকিত্সারত
 ভিলানোভাকে দেখতে যাননি বলে গার্দিওলার সমালোচনা করেছিলেন বার্সার সভাপতি সান্দ্রো রসেল।যদিও এই অভিযোগ মোটেও সঠিক
 নয় বলে দাবি গার্দিওলার। গতকাল ইতালিতে আয়োজিত এক সংবাদ সম্মেলনে তিনি বলেছেন, ‘আমি নিউইয়র্কে টিটোর
 সঙ্গে দেখা করেছিলাম। আর অন্য কোনো জায়গায় আমরা যদি দেখা করতে না-ও পারি, তাহলে সেটা
 এমনিতেই সম্ভব হয়নি। কিন্তু টিটোর অসুস্থতাকে কাজে লাগিয়ে আমার সমালোচনা করাটা আমি কখনোই ভুলব না।
 এই বছরে তারা এমন কিছু কাজ করেছে যেটা সীমা লঙ্ঘনেরই শামিল।’২০০৮ থেকে ২০১২ পর্যন্ত বার্সেলোনার
 কোচ হিসেবে দায়িত্ব পালন করেছিলেন গার্দিওলা। পুরোটা সময়ই তাঁর সহকারী ছিলেন ভিলানোভা। তবে গার্দিওলার ক্ষুব্ধ
 প্রতিক্রিয়া শুনে অবাকই হয়ে গেছেন জর্ডি কার্ডোনার। সাবেক এই কোচকে নিয়ে ক্লাবের পক্ষ থেকে কোনো
 সমালোচনামূলক কথাবার্তা বলা হয়নি বলেই দাবি করেছেন বার্সার সহসভাপতি। বার্সেলোনা-ভিত্তিক ক্রীড়া দৈনিক ‘মুন্দো দেপোর্তিভো’য় দেওয়া
 এক সাক্ষাত্কারে তিনি বলেছেন, ‘আমরা কখনোই টিটোর অসুস্থতাকে কেন্দ্র করে তাঁর বিরুদ্ধে কিছু বলিনি। কেউ
 যদি এ রকম করে থাকে তাহলে সেটা নিশ্চয়ই খারাপ হয়েছে।’কয়েক দিন আগে নেইমারকে জড়িয়েও সংবাদ
 শিরোনাম হয়েছিলেন গার্দিওলা। তিনি নাকি বলেছিলেন যে মেসি আর নেইমারকে কীভাবে একসঙ্গে কাজে লাগাতে হয়,
 সেটা ভিলানোভা জানেন না। এই কথাও পুরোপুরি অসত্য বলে দাবি করেছেন গার্দিওলা। বরং বার্সেলোনায় যোগ
 দেওয়ার সিদ্ধান্তটা যে খুবই যথার্থ হয়েছে, সেটাই নাকি নেইমারের বাবাকে বারবার বলেছিলেন বার্সার সাবেক এই
 কোচ।আগামী মৌসুমের চ্যাম্পিয়নস লিগে হয়তো মুখোমুখি হয়েও যেতে পারে গার্দিওলার বর্তমান ও সাবেক দুই ক্লাব।
 তবে তাঁকে ইতিমধ্যেই বার্সেলোনার মুখোমুখি দাঁড় করিয়ে দিয়েছে স্প্যানিশ গণমাধ্যম। গার্দিওলার ক্ষুব্ধ প্রতিক্রিয়ার পর স্প্যানিশ
 দৈনিক ‘এএস’-এর শিরোনাম ছিল ‘বার্সাকে গার্দিওলার বোমা’। আরেক ক্রীড়া দৈনিক ‘মুন্দো দেপোর্তিভো’ লিখেছে, ‘আক্রমণে গার্দিওলা’।

বার্সা-গার্দিওলা‘মুখোমুখি’!
বার্সা-গার্দিওলা‘মুখোমুখি’!
