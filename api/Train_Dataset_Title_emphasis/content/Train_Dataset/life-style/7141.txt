ঘর কি নিরাপদ?
 আসছে ঈদ। গ্রামের বাড়িতে পরিবারের সঙ্গে ঈদ করতে যাবেন অনেকেই। কেউ কেউ আবার দেশের বাইরেও
 হয়তো যাবেন ঈদের ছুটিতে। নানা ঝক্কি সামলে পুরো পরিবারসহ যখন যাচ্ছেন, তখন আপনার ঘরের নিরাপত্তার
 বিষয়টি ভেবেছেন কি? গুরুত্বপূর্ণ এ বিষয়গুলো বাসা ছাড়ার আগেই আপনাকে মনে রাখতে হবে।বাড়ি যাওয়ার আগে
 অবশ্যই আপনার বাসা কিংবা ফ্ল্যাটের সার্বিক নিরাপত্তার বিষয়গুলো কয়েকবার পরীক্ষা করে নেবেন। বিশেষ করে, আপনার
 বাসার দরজা-জানালা ভালো করে লাগানো হয়েছে কি না, আলাদাভাবে প্রতিটি জানালা ভালোভাবে দেখতে হবে। নিরাপত্তা
 বিশেষজ্ঞ মেজর (অব.) ওমর হায়াত চৌধুরী বলেন, ‘আপনার বাসার দরজায় ভালো একটি তালা লাগিয়ে আশপাশের
 প্রতিবেশী যাঁরা ঈদে কোথাও যাবেন না, তাঁদের বলে যেতে পারেন। সম্ভব হলে ঈদে আপনার বাসার
 পাশে থাকছে এমন আত্মীয়দেরও একবার বাসাটি দেখে যাওয়ার অনুরোধ করে যেতে পারেন।’ঘরকে নিরাপদ রাখতে যাঁদের
 আলাদা বাড়ি, তাঁরা ঘরের ভেতরের লাইটগুলো বন্ধ রেখে বাইরের লাইটগুলো জ্বালানোর ব্যবস্থা করে যাবেন। এসবের
 পাশাপাশি আধুনিক প্রযুক্তির সুবিধাযুক্ত বিশেষ অ্যালার্ম সিস্টেম যদি লাগানো যায়, তাহলে আরও ভালো হয়। এতে
 করে বাসায় কেউ অনুপ্রবেশ করলে সেটি বাসার মালিকের মুঠোফোনে অ্যালার্ম আকারে চলে যাবে।ইকো স্ট্রাকচারের প্রধান
 নির্বাহী কর্মকর্তা নাজমুস সাকিব বলেন, ‘অবশ্যই বাসার নিরাপত্তায় থাকা নিরাপত্তারক্ষীদের ভালোভাবে বলতে হবে। তাঁদের ফোন
 নম্বর ও ঠিকানা নিয়ে যাবেন। আর বারবার দরজার লক ও সিটকিনি পরীক্ষা করতে হবে।’গুরুত্বপূর্ণ আরও
 কিছু অন্যতম বিষয়ের মধ্যে একটি গ্যাসের চুলা পরীক্ষা করা। যাওয়ার আগে অবশ্যই বাসার চুলা বন্ধ
 করে যাবেন। পাশাপাশি বৈদ্যুতিক সংযোগে ব্যবহূত হয় এমন জিনিসগুলো প্রতিটি আলাদাভাবে দেখাটাও জরুরি। বাসায় যাঁদের
 রেফ্রিজারেটর, মাইক্রোওভেন, ওয়াশিং মেশিন আছে, সেগুলো বেশি দিনের জন্য হলে বন্ধ করে যাওয়াটা ভালো। তবে
 যদি খাবার কিংবা অন্যান্য জিনিস থাকে, সেক্ষেত্রে প্রয়োজনীয় ব্যবস্থা নিয়ে যেতে পারেন। ঘরের বৈদ্যুতিক সংযোগগুলো
 সম্ভব হলে পরীক্ষা করে দেখতে পারেন।বাথরুমের কল কিংবা বেসিন বন্ধ রয়েছে কি না, সেটিও দেখা
 জরুরি বলে মনে করেন কলাবাগানের একটি ফ্ল্যাটের বাসিন্দা কাজী আশরাফ উদ্দিন আহমেদ। তিনি বলেন, ‘প্রতিবারের
 মতো এবারও আমরা গ্রামের বাড়ি যাওয়ার আগে একটি তালিকা করি। এতে গুরুত্বপূর্ণ বিষয়গুলো বাদ পড়ার
 আশঙ্কা কম থাকে।’ আপনার বাসার নিরাপত্তার বিষয়টি যদি নিশ্চিত করে যেতে পারেন, তাহলে আপনার ছুটি
 কাটবে স্বাচ্ছন্দ্যে।
ঘর কি নিরাপদ?
ঘর কি নিরাপদ?
