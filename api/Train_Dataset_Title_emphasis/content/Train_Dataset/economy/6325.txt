জুলাইয়ে মূল্যস্ফীতি কমেছে
 চলতি অর্থবছরের শুরুর মাস জুলাইয়ে মূল্যস্ফীতি কিছুটা কমেছে। ২০০৫-০৬ ভিত্তিবছর ধরে জুন মাসের তুলনায় জুলাইয়ে
 মাসভিত্তিতে মূল্যস্ফীতি কমে ৭ দশমিক ৮৫ হয়েছে। জুন মাসে এই হার ছিল ৮ দশমিক ০৫
 শতাংশ। ১৯৯৫-৯৬ ভিত্তিবছর ধরেও মূল্যস্ফীতি কমেছে।আজ বুধবার বাংলাদেশ পরিসংখ্যান ব্যুরো (বিবিএস) আয়োজিত সংবাদ সম্মেলনে এই
 তথ্য প্রকাশ করা হয়। রাজধানীর আগারগাঁওয়ের বিবিএস মিলনায়তনে আয়োজিত সংবাদ সম্মেলনে উপস্থিত ছিলেন সংস্থার মহাপরিচালক
 গোলাম মোস্তফা কামাল, উপমহাপরিচালক মিজানুর রহমানসহ ঊর্ধ্বতন কর্মকর্তারা।বিবিএস বলেছে, মূলত চাল, আটা, মাছ, শাকসবজি, ফল,
 মসলা ও দুধের মূল্যবৃদ্ধিজনিত কারণে জুন মাসের তুলনায় জুলাই মাসে খাদ্যসামগ্রী উপখাতে ২ দশমিক ২৫
 শতাংশ মূল্যস্ফীতি হয়েছে। আর একই সময়ে পরিধেয় বস্ত্রাদি, বাড়িভাড়া, আসবাব ও গৃহস্থালী, পরিবহন, শিক্ষা উপকরণ,
 অন্যান্য পণ্য ও সেবাসহ খাদ্যবহির্ভূত খাতে মূল্যস্ফীতি হয়েছে দশমিক ৩৮ শতাংশ।বিবিএসের সংবাদ সম্মেলনে জানানো হয়,
 ২০০৫-০৬ ভিত্তিবছর ধরে জুলাই মাসে খাদ্য ও খাদ্যবহির্ভূত উভয় সূচকে মূল্যস্ফীতি কমেছে। জুলাই মাসে খাদ্যসূচকে
 মূল্যস্ফীতি হয়েছে ৮ দশমিক ১৪ শতাংশ। জুন মাসে এই হার ছিল ৮ দশমিক ২৬ শতাংশ।
 আবার জুলাই মাসে খাদ্যবহির্ভূত সূচকে মূল্যস্ফীতি ৭ দশমিক ৪০ শতাংশ, জুন মাসে এই হার ছিল
 ৭ দশমিক ৭৫ শতাংশ।আর গ্রামের চেয়ে শহরে মূল্যস্ফীতির প্রভাব বেশি। গত জুলাই মাসে শহর এলাকায়
 মূল্যস্ফীতির হার ৮ দশমিক ৬৪ শতাংশ। আর গ্রামে এই হার ৭ দশমিক ৪৩ শতাংশ।এদিকে ১৯৯৫-৯৬
 ভিত্তিবছর ধরে জুলাই মাসে মূল্যস্ফীতি হয়েছে ৭ দশমিক ৭৮ শতাংশ। জুন মাসে এই হার ছিল
 ৭ দশমিক ৯৭ শতাংশ।আর এই ভিত্তিবছরের হিসাবেও খাদ্য ও খাদ্যবহির্ভূত উভয় সূচকে মূল্যস্ফীতি কমেছে। জুলাই
 মাসে খাদ্যসূচকে মূল্যস্ফীতি আগের মাসের চেয়ে দশমিক ০৫ শতাংশ কমে ৮ দশমিক ৪৮ শতাংশ হয়েছে।
 আর খাদ্যবহির্ভূত সূচকে আগের মাসের তুলনায় কমেছে দশমিক ৩৯ শতাংশ। জুলাই মাসে এই হার ৬
 দশমিক ৫৮ শতাংশ।বিবিএস আরও বলেছে, মূল্যস্ফীতির তুলনায় মাসভিত্তিক মজুরি বৃদ্ধির হার কিছুটা কমেছে। বিগত জুলাই
 মাসে জাতীয় মজুরি হার বৃদ্ধি পেয়েছে ১০ দশমিক ৫৪ শতাংশ। আর জানুয়ারি মাসে এই বৃদ্ধির
 হার ছিল ১০ দশমিক ৯০ শতাংশ।বিবিএসের মহাপরিচালক গোলাম মোস্তফা কামাল বলেন, বর্ষা মৌসুমে কৃষি খাতে
 মজুরি কম থাকে। এ সময়ে ধান কাটা হয় না। তাই মজুরি বৃদ্ধির হার কমেছে।
জুলাইয়ে মূল্যস্ফীতি কমেছে
জুলাইয়ে মূল্যস্ফীতি কমেছে
