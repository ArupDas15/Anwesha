প্রথম দিনেই সেন্ট্রাল ফার্মার দাম বেড়েছে ২৮৫ শতাংশ
 দেশের দুই স্টক এক্সচেঞ্জে গতকাল বুধবার থেকে ওষুধ খাতের তালিকাভুক্ত নতুন কোম্পানি সেন্ট্রাল ফার্মাসিউটিক্যালসের লেনদেন
 শুরু হয়েছে। লেনদেনের প্রথম দিনে প্রধান শেয়ারবাজার ঢাকা স্টক এক্সচেঞ্জে (ডিএসই) কোম্পানিটির প্রতিটি শেয়ারের দাম
 ২৮৫ শতাংশ বেড়েছে।১০ টাকা অভিহিত মূল্যের কোম্পানিটির প্রতিটি শেয়ারের দাম দিন শেষে বেড়ে দাঁড়িয়েছে ৩৮
 টাকা ৫০ পয়সায়। যদিও এদিন কোম্পানিটির প্রতিটি শেয়ারের সর্বোচ্চ দাম উঠেছিল ৫০ টাকায়।প্রাথমিক গণপ্রস্তাব বা
 আইপিওতে ১০ টাকা অভিহিত মূল্যে সেন্ট্রাল ফার্মাসিউটিক্যালসের প্রতিটি শেয়ার বিক্রি করা হয়। কোম্পানিটির শেয়ারের একটি
 বাজারগুচ্ছ বা মার্কেট লট ৫০০ শেয়ার নিয়ে গঠিত। সেই হিসাবে আবেদনকারীদের আইপিওতে কোম্পানিটির একটি মার্কেট
 লটের জন্য বিনিয়োগ করতে হয়েছে পাঁচ হাজার টাকা। আইপিও বিজয়ীদের মধ্যে গতকাল সর্বনিম্ন বাজার দরেও
 যাঁরা শেয়ার বিক্রি করেছেন, তাঁরা প্রতি গুচ্ছে আয় করেছেন ১৯ হাজার ২৫০ টাকা। বিনিয়োগের পাঁচ
 হাজার টাকা বাদ দিলে লেনদেনের প্রথম দিনেই সর্বনিম্ন লাভের পরিমাণ ছিল ১৪ হাজার ২৫০ টাকা।মে
 মাসের শেষ সপ্তাহে কোম্পানিটি আইপিওর চাঁদা সংগ্রহ করে। মাত্র পাঁচ হাজার টাকা লগ্নি করে বিজয়ীরা
 আড়াই মাসে ১৪ হাজার টাকার বেশি মুনাফা করেছেন।কোম্পানিটি তালিকাভুক্তির ফলে ডিএসইতে ওষুধ ও রসায়ন খাতের
 কোম্পানির সংখ্যা এখন বেড়ে দাঁড়িয়েছে ২৪টিতে। গতকাল সেন্ট্রাল ফার্মার দাম প্রায় পৌনে তিন শ শতাংশ
 বাড়লেও এ খাতের অধিকাংশ কোম্পানির শেয়ারের দরপতন ঘটেছে।প্রসঙ্গত, আগে নতুন তালিকাভুক্ত কোনো কোম্পানির ক্ষেত্রে প্রথম
 ৩০ কার্যদিবস ঋণ সুবিধা বন্ধ ছিল। সাম্প্রতিক কালে এ বিধিনিষেধ প্রত্যাহার করায় প্রথম দিন থেকেই
 ঋণসুবিধা পাওয়া যাচ্ছে। লেনদেনের প্রথম দিনে অস্বাভাবিক মূল্যবৃদ্ধির জন্য এটিকেও অন্যতম কারণ বলে মনে করছেন
 বাজার-সংশ্লিষ্ট ব্যক্তিরা।এদিকে, লেনদেন শুরু উপলক্ষে কোম্পানিটির আর্থিক প্রতিবেদনের বেশ কিছু তথ্য স্টক এক্সচেঞ্জের ওয়েবসাইটে প্রকাশ
 করা হয়েছে। ওই প্রতিবেদন অনুযায়ী, গত বছরের জুলাই থেকে চলতি বছরের মার্চ পর্যন্ত (নয় মাসে)
 সময়ে কোম্পানিটির শেয়ারপ্রতি আয় বা ইপিএস ৬২ পয়সা। এই ইপিএসের ভিত্তিতে কোম্পানিটির শেয়ারের মূল্য আয়ের
 অনুপাত (পিই রেশিও) প্রথম দিনেই ৪৫ ছাড়িয়ে গেছে।পুঁজিবাজার বিশেষজ্ঞদের মতে, সাধারণত যে কোম্পানির পিই রেশিও
 যত বেশি, সেই কোম্পানির শেয়ারে বিনিয়োগ তত ঝুঁকিপূর্ণ।জানতে চাইলে ডিএসইর সাবেক সভাপতি শাকিল রিজভী প্রথম
 আলোকে বলেন, কোম্পানিটির বর্তমান আর্থিক ভিত্তি ও আইপিওর দাম বিবেচনায় নিলে প্রথম দিনেই শেয়ারটির দাম
 অতিমূল্যায়িত হয়ে পড়েছে। যে কোম্পানিটিকে অনেক যাচাই-বাছাইয়ের পর নিয়ন্ত্রক সংস্থা ১০ টাকায় শেয়ার ছাড়ার অনুমোদন
 দিয়েছে, বাজারে সেটির দাম প্রথম দিনে চার গুণ বৃদ্ধি পাওয়ার যৌক্তিক কোনো কারণ নেই। বাছবিচার
 ছাড়া নতুন শেয়ারের প্রতি বিনিয়োগকারীদের মাত্রাতিরিক্ত আগ্রহের কারণে বাজারে এ ধরনের প্রবণতা দেখা যাচ্ছে।এদিকে গতকাল
 দিনভর উত্থানপতনের পর ঢাকার বাজারের প্রধান সূচক ডিএসইএক্স মাত্র চার পয়েন্ট বেড়ে দাঁড়িয়েছে তিন হাজার
 ৯৮৩ পয়েন্টে। দিন শেষে লেনদেনের পরিমাণ ছিল ৩৫১ কোটি টাকা, যা আগের কার্যদিবসের চেয়ে ২৮
 কোটি টাকা বেশি। এদিন ডিএসইতে লেনদেন হওয়া ২৭৮টি কোম্পানি ও মিউচুয়াল ফান্ডের মধ্যে ১৪০টির দাম
 বেড়েছে, কমেছে ১১০টির আর অপরিবর্তিত ছিল ২৮টির দাম।অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক মূল্যসূচক
 মাত্র ছয় পয়েন্ট বেড়ে দাঁড়িয়েছে ১২ হাজার ৩৭৮ পয়েন্টে। দিন শেষে সিএসইতে লেনদেনের পরিমাণ ছিল
 প্রায় ৩৬ কোটি টাকা, যা আগের দিনের চেয়ে ১২ কোটি টাকা বেশি। সিএসইতে এদিন লেনদেন
 হওয়া ১৯৫টি কোম্পানি ও মিউচুয়াল ফান্ডের মধ্যে ৯২টিরই দাম কমেছে, বেড়েছে ৮৫টির আর অপরিবর্তিত ছিল
 ১৮টির দাম।
প্রথম দিনেই সেন্ট্রাল ফার্মার দাম বেড়েছে ২৮৫ শতাংশ
প্রথম দিনেই সেন্ট্রাল ফার্মার দাম বেড়েছে ২৮৫ শতাংশ
