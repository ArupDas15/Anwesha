বর্তমান সরকারই নিরাপদ খাদ্য কর্তৃপক্ষ করে যাবে
 বর্তমান সরকারের আমলেই নিরাপদ খাদ্য আইন পাস হবে। আর এ আইন পাসের পর নিরাপদ খাদ্য
 কর্তৃপক্ষ গঠন করে যাবে সরকার।নিরাপদ খাদ্য নিয়ে বাংলাদেশ শিল্প ও বণিক সমিতি ফেডারেশন (এফবিসিসিআই) এবং
 ফ্রেডরিক নওম্যান ফাউন্ডেশন (এফএনএফ) আয়োজিত গোলটেবিল বৈঠকে খাদ্যমন্ত্রী আব্দুর রাজ্জাক এসব কথা বলেছেন।খাদ্যমন্ত্রী বলেন, ‘এ
 সরকার আর তিন-চার মাস আছে। এ সময়ের মধ্যেই আইনটি করে প্রতিষ্ঠানটি (নিরাপদ খাদ্য কর্তৃপক্ষ) করে
 দিব।’ তিনি বলেন, নিরাপদ খাদ্য আইন মন্ত্রিসভা অনুমোদন করেছে। এখন আইন মন্ত্রণালয়ে ভেটিংয়ের কাজ চলছে।
 আগামী সংসদ অধিবেশনে এটি উত্থাপন করা হবে।রাজধানীর একটি হোটেলে গতকাল সোমবার এ বৈঠক অনুষ্ঠিত হয়।
 এতে সভাপতিত্ব করেন এফবিসিসিআইয়ের সভাপতি কাজী আকরাম উদ্দিন আহ্মদ।প্রধান অতিথির বক্তব্যে খাদ্যমন্ত্রী বলেন, খাদ্যনিরাপত্তা নিয়ে
 দেশে এখন আতঙ্ক বিরাজ করছে। দেশের খাদ্য পুষ্টির দিক থেকে সুষম নয় এবং নিরাপদও নয়।
 অন্য যেকোনো রোগের তুলনায় এখন ক্যানসারে আক্রান্তের সংখ্যা বেড়ে গেছে। এর বড় কারণ ভেজাল খাদ্য।শুধু
 ফরমালিন নয়, আরও কিছু রাসায়নিকের মাধ্যমে খাদ্যে ভেজাল মেশানো হচ্ছে বলে মনে করেন আব্দুর রাজ্জাক।
 তিনি বলেন, ‘বিশ্বের অনেক দেশেই খাদ্যে নির্দিষ্ট মাত্রায় কিছু পরিমাণে রাসায়নিক ব্যবহার করা হয়। কিন্তু
 আমাদের দেশে এসব রাসায়নিক নির্বিচারে ব্যবহার করা হচ্ছে।’নিরাপদ খাদ্য আইন প্রণয়নের উদ্যোগ নিতে সরকার দেরি
 করে ফেলেছে স্বীকার করে খাদ্যমন্ত্রী বলেন, ‘আরও এক বছর আগে যদি এই আইনের কাজ শুরু
 করতাম, তাহলে আমি এটি পুরোপুরি বাস্তবায়ন করতাম।’সভায় এফবিসিসিআইয়ের সভাপতি অভিযোগ করেন, মাছ, সবজি, ফলসহ বিভিন্ন
 খাদ্যে ফরমালিন, কার্বাইড ব্যবহার করা হচ্ছে। এমনকি চালও রাসায়নিক ব্যবহারের হাত থেকে রেহাই পাচ্ছে না।
 এ অবস্থায় বাণিজ্য মন্ত্রণালয়ের নেতৃত্বে ব্যবসায়ী সংগঠনগুলোকে নিয়ে একটি সমন্বিত প্রতিরোধব্যবস্থা নিতে হবে।ঢাকা বিশ্ববিদ্যালয়ের পুষ্টি
 ও খাদ্যবিজ্ঞান ইনস্টিটিউটের অধ্যাপক নাজমা শাহীন খাদ্য নিরাপদ না হওয়ার কয়েকটি কারণ উল্লেখ করেন। এগুলো
 হলো—কম সময়ে বেশি মুনাফা করার প্রবণতা, বিভিন্ন সংস্থার মধ্যে সমন্বয়হীনতা এবং খাদ্য আইনের সীমাবদ্ধতা।মূল প্রবন্ধে
 এফবিসিসিআইয়ের সহসভাপতি হেলাল উদ্দিন বলেন, এখন মাছে বিষাক্ত ফরমালিন, ফলে ক্যালসিয়াম কার্বাইড, ইথেফেন, প্রোফাইল প্যারা
 টিটিয়াম পাউডার, বিস্কুকসহ বেকারি পণ্যে বিষসমতুল্ল রং আর মুড়িতে মেশানো হচ্ছে কৃষিকাজে ব্যবহূত ইউরিয়া সার।হেলাল
 উদ্দিন টিসিবির মাধ্যমে ফরমালিন আমদানি করার এবং শুধু সরকারি লাইসেন্সধারীদের টিসিবির কাছ থেকে ফরমালিন ক্রয়ের
 সুপারিশ করেন।সভায় এফএনএফের এ দেশীয় পরিচালক নাজমুল হোসেন, এফবিসিসিআইয়ের সহসভাপতি মনোয়ারা হাকিম আলী, প্রাণের উপব্যবস্থাপনা
 পরিচালক আহসান খান চৌধুরী, আবদুল মোনেম লিমিটেডের উপব্যবস্থাপনা পরিচালক মহিউদ্দিন মোনেম, টাটকা ফুড প্রডাক্টসের প্রধান
 নির্বাহী মোহাম্মদ আলী, বিডি ফুডসের নির্বাহী পরিচালক রুহুল আমীন প্রমুখ বক্তব্য দেন।
বর্তমান সরকারই নিরাপদ খাদ্য কর্তৃপক্ষ করে যাবে
বর্তমান সরকারই নিরাপদ খাদ্য কর্তৃপক্ষ করে যাবে
