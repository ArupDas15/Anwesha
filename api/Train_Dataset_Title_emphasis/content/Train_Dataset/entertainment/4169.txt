শিগগিরই কাজে ফিরতে চান হৃতিক
 মস্তিষ্কে সফল অস্ত্রোপচার শেষে ঘরে ফিরেছেন বলিউডের অভিনেতা হৃতিক রোশন। যত দ্রুত সম্ভব কাজে ফেরার
 জন্য রীতিমতো মরিয়া হয়ে উঠেছেন ৩৯ বছর বয়সী এ ‘কৃশ’ তারকা। থাইল্যান্ডের ফুকেটে ‘ব্যাং ব্যাং’
 ছবির শুটিং করতে গিয়ে মাথায় আঘাত পেয়েছিলেন হৃতিক। ওই আঘাতের কারণে তাঁর মগজ ও খুলির
 মাঝখানে রক্ত জমাট বেঁধেছিল। ৭ জুলাই অস্ত্রোপচারের মাধ্যমে তা সফলভাবে অপসারণ করা হয়েছে। হৃতিককে চার
 সপ্তাহ বিশ্রামে থাকার পরামর্শ দিয়েছেন চিকিৎসকেরা। কিন্তু কাজে ফিরতে একদমই তর সইছে না তাঁর। এ
 প্রসঙ্গে হৃতিকের ভাষ্য, ‘অসুস্থতার জন্য ছুটি কাটানোর পক্ষপাতী আমি নই। আমার ওপর অনেক মানুষের জীবন-জীবিকা
 নির্ভর করছে। তাঁরা আমার অনেক কাছের। শরীর সায় দিলে এই মুহূর্তে কাজে ফিরে যেতাম। কিন্তু
 অকারণ দুশ্চিন্তা করে কোনো লাভ নেই। আমাকে তেমনটাই ভাবতে হবে, যা আমার পক্ষে করা সম্ভব।’হৃতিক
 আরও বলেন, ‘এই মুহূর্তে আমার একটাই করণীয়, আর তা হলো সিদ্ধান্ত নেওয়া। এরই মধ্যে আমি
 সিদ্ধান্তটা নিয়ে ফেলেছি। অভিশাপকে আশীর্বাদে রূপান্তর করার শক্তি আমার ভেতর আছে। অতীতে আমি তা করে
 দেখিয়েছি। এবারও আমি সেটাই করব। আমার কারণে ক্ষতিগ্রস্ত হওয়া মানুষের লোকসান এমন চমত্কারভাবে পুষিয়ে দেব,
 যা অকল্পনীয়।’‘ব্যাং ব্যাং’ ছবির শুটিংয়ের কাজে ৭ জুলাই প্যারাগুয়ে যাওয়ার কথা ছিল হৃতিকের। কিন্তু ওই
 দিনই তাঁর মস্তিষ্কে অস্ত্রোপচার করা হয়। হৃতিকের জন্য ছবিটির শুটিং অনির্দিষ্টকালের জন্য স্থগিত রাখা হয়েছে।
 তিনি সুস্থ হয়ে ওঠার পরই কেবল এর কাজ আবার শুরু হবে। এই ছবির ঝুঁকিপূর্ণ দৃশ্যে
 অভিনয় করতে গিয়েই মাথায় আঘাত পেয়েছিলেন হৃতিক। এ প্রসঙ্গে হৃতিক লিখেছেন, ‘এবার শুটিংয়ের সময় আমি
 অনেক বেশি সতর্ক থাকব।’ ক্যাপশন:হৃতিক রোশন
শিগগিরই কাজে ফিরতে চান হৃতিক
শিগগিরই কাজে ফিরতে চান হৃতিক
