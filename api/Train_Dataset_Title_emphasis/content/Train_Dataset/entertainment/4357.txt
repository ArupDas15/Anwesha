ছোট কাকু আফজাল
 কক্সবাজারে এসেছে সীমান্ত ও অর্ষা। সঙ্গে আছেন ছোট কাকু। এরপর শুরু হলো বুক কাঁপানো রোমাঞ্চকর
 অভিযান। কী ঘটল তারপর?না, সেই গল্প এখনই নয়। রহস্যঘেরা সেই কাহিনি ঈদের চাঁদরাত থেকে আপনি
 দেখবেন টেলিভিশনের পর্দায়। এখন আপাতত আসুন শুনে নিই ছোট কাকুর কিছু কথা, ‘আমাদের টেলিভিশনটি কি
 কেবল নির্দিষ্ট বয়সের কিছু মানুষের জন্য সীমাবদ্ধ? আমরা বলছি, শিশুরা আমাদের ভবিষ্যৎ। কিন্তু আমাদের টেলিভিশনে
 তাদের জন্য মানসম্মত কোনো অনুষ্ঠান নেই। ফলে, তাদের বিদেশি কিছু অনুষ্ঠানের ওপর ভরসা করতে হয়।
 এখন তো আবার সেগুলোও বন্ধ করে দেওয়া হয়েছে। তাহলে শিশু-কিশোরেরা যাবে কোথায়? তাদের বিনোদনের জন্য
 কী ব্যবস্থা রেখেছি আমরা?’কথা বলতে গিয়ে বেশ কয়েকটি প্রশ্ন ছোট কাকুর মুখে। তবে এই ছোট
 কাকু কে, তা তো এখনো ঠাওর হচ্ছে না ঠিকমতো। বলছি দাঁড়ান, টেলিভিশনের জনপ্রিয় অভিনেতা আফজাল
 হোসেন এই ঈদে আসছেন ছোট কাকু হয়ে। শিশুসাহিত্যিক ফরিদুর রেজা সাগরের ‘ছোট কাকু’ সিরিজের কক্সবাজারের
 কাকাতুয়া অবলম্বনে শিশু-কিশোরদের জন্য আট পর্বের ধারাবাহিক নাটক নির্মাণ করছেন তিনি—খবরটি এর মধ্যেই অনেকের জানা।
 তবে হঠাৎ কেন তিনি ছোটদের জন্য নাটক নির্মাণ করছেন, তার ব্যাখ্যা দিতে গিয়েই প্রথমে তাঁর
 মুখে ছিল একরাশ প্রশ্ন—এ লেখার শুরুতেই তা বলা হয়েছে। এরপর একসময় আবারও কথা বললেন, ‘আমি
 এই নাটকের মধ্য দিয়ে আমাদের টিভি দর্শকদের কিছুটা বৈচিত্র্যের স্বাদ দিতে চাই। এখন আমাদের নাট্যকাহিনি
 যে প্রচলিত বৃত্তে ঘুরপাক খাচ্ছে, সেখান থেকে বের করে আনার জন্যই এই চেষ্টা। সবাই বলছে,
 আমি শিশুদের জন্য নাটক নির্মাণ করছি। এটা কেন বলা হচ্ছে? হ্যারিপটার কি শুধু শিশুরাই দেখে,
 এটা কি সবার অনুষ্ঠান নয়?’ভাবছি, আফজাল হোসেন এত প্রশ্ন করছেন কেন? তখনই তিনি বললেন, ‘আমার
 এই কথাগুলো কিন্তু অমূলক নয়।’হ্যাঁ, ষোলো আনাই খাঁটি কথা বলছেন চিরসবুজ এই অভিনেতা।‘ছোট কাকু’ সিরিজ
 নিয়ে নাটক নির্মাণের ইচ্ছা আফজাল হোসেনের অনেক দিনের—পাঁচ বছর আগের। নানা কারণে এত দিন করা
 হয়নি। কিন্তু এবার তিনি বেশ আটঘাট বেঁধে নেমেছেন। কক্সবাজারের কাকাতুয়ার চিত্রনাট্য লিখেছেন গোয়েন্দাগল্পের জনপ্রিয় লেখক
 শেখ আবদুল হাকিম। প্রধান দুই চরিত্র কিশোর-কিশোরীর ভূমিকায় অভিনয় করেছেন সীমান্ত ও অর্ষা। আর ছোট
 কাকু হিসেবে তিনি তো নিজেই এক শ।‘আমি আসলে চরিত্র দুটির মধ্যে যে নিষ্পাপ ব্যাপার আছে,
 সেটিকে ঠিকঠাক রাখতে চেয়েছি। তাই বেছে নিয়েছি নতুনদেরকে।’আফজাল হোসেন ওরফে ছোট কাকুর কথা শুনছেন। এবার
 আরেকটি খুশির খবর বলি। আফজাল এখন থেকে নিয়মিতই বিভিন্ন উৎসব উপলক্ষে ‘ছোট কাকু’ সিরিজের গল্প
 নিয়ে একাধিক পর্বের নাটক বানাবেন।এর অংশ হিসেবে ঈদের চাঁদরাত থেকে চ্যানেল আইয়ের পর্দায় পর পর
 আট দিন প্রতিদিন সন্ধ্যা ছয়টায় আমরা দেখব কক্সবাজারের কাকাতুয়া—এক রোমহর্ষক অভিযানের জমজমাট কাহিনি।তাই ‘আমাদের দেশে
 ছোটদের জন্য তেমন কোনো অনুষ্ঠান নেই’—এখন থেকে এ কথা বলা একটু কঠিন হয়ে যাচ্ছে, তাই
 না? কী বলেন, ছোট কাকু?
ছোট কাকু আফজাল
ছোট কাকু আফজাল
