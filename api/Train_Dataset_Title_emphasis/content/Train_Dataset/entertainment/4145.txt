নামে কীই-বা এসে যায়
 জন্ম নিল এই তো সেদিন। অথচ এরই মধ্যে ‘তারকা’ হয়ে উঠেছে সে। বিশ্বজুড়ে বিনোদন-সাংবাদিকেরা এরই
 মধ্যে তাকে নিয়ে লিখতে লিখতে খরচ করে ফেলেছেন টনকে টন কাগজ। আসলে তাকে নিয়ে লেখা
 হচ্ছে তার জন্মের বহু আগ থেকেই। তাকে নিয়ে লিখে লিখে কয় লিটার কলমের কালি খরচ
 হলো, কতগুলো কি-বোর্ড ‘কি’ হারিয়ে ফোকলা বুড়ো হয়ে গেল, কে রাখে সেই হিসাব! জন্মেই ক্ষুব্ধ
 স্বদেশভূমি দেখেছিলেন কবি। আর নর্থ ওয়েস্ট জন্মেই দেখল তাকে নিয়ে মিডিয়ার সে কী শোরগোল। যাঁরা
 এই পর্যন্ত পড়ে ‘নর্থ ওয়েস্ট আবার কে’ বলে ভ্রু কোঁচকাচ্ছেন, তাঁদের জানাশোনারও বলিহারি বাবা। দিন-দুনিয়ার
 খোঁজই কি রাখেন না! আরে বাবা, নর্থ ওয়েস্ট হলো কিম কারদাশিয়ানের সদ্য-পৃথিবীর-আলো-দেখা রাজকন্যাটির নাম। বাবা
 কানইয়ে ওয়েস্টের নামের সঙ্গে মিলিয়ে রাখা হয়েছে নামটি এবং এরই মধ্যে এই নাম তারকাদের সন্তানের
 রাখা ‘সর্বকালের সবচেয়ে বিচ্ছিরি নাম-এর তালিকাতেও ঠাঁই করে নিয়েছে। নামটি নাকি একেবারেই ভালো হয়নি। সে
 যা-ই হোক, নর্থ ওয়েস্টের সৌজন্যে তারকা সন্তানদের আরও কিছু অদ্ভুত নামের হদিস মিলল। কিছু কিছু
 নাম সত্যিই বেশ অদ্ভুত। কিছু কিছু নাম তো রীতিমতো চমকে দেওয়ার মতো। মাই নেম ইজ
 আর্ল-এর তারকা জ্যাসন লি যেমন তাঁর ছেলের নাম রেখেছেন পাইলট ইন্সপেক্টর। ছেলেকে পাইলট বানাবেন, নাকি
 ইন্সপেক্টর বানাবেন, এ নিয়ে যেন দ্বিধান্বিত বাবা। আসল ঘটনাটি হলো, নামটি রাখা হয়েছে ব্যান্ডদল গ্যান্ডড্যাডির
 একটি গানের অনুপ্রেরণায়। জনপ্রিয় জাদুর অনুষ্ঠান পেন অ্যান্ড টেলরের জাদুশিল্পী পেন জিলেটের মেয়ের নামের মধ্যেও
 পুলিশ-ইন্সপেক্টরের গন্ধ আছে। তিনি যে মেয়ের নাম রেখেছেন মক্সি ক্রাইমফাইটার! গিনেথ প্যালট্রো এবং ক্রিস মার্টিন
 অবশ্য তাঁদের প্রথম মেয়ের নামটা সোজাসুজি রেখে দিয়েছেন অ্যাপল। এই দুই তারকা আপেলের ভক্ত, নাকি
 স্টিভ জবসের, সেটা অবশ্য জানা যায়নি। তারকা রাঁধিয়ে জেমি অলিভার শুধু রান্নাঘরেই নন, সৃষ্টিশীলতার পরিচয়
 দিয়েছেন নিজের চার সন্তানের নামকরণেও। এই চারজনের নাম যথাক্রমে ডেইজি বু, পপি হানি, বাডি বিয়ার
 ও পিটাল ব্লসম রেইনবো। উজ্জ্বল আগামীর কথা ভাবেন বলেই হয়তো অভিনেতা রব মরো তাঁর মেয়ের
 নাম রেখেছেন টুমরো। তামিল বংশোদ্ভূত ব্রিটিশ সংগীততারকা এমআইএ। পুরো নামটা বদখত—মাথাঙ্গি মায়া আরুলপ্রাঙ্গাসাম। উচ্চারণ করতে
 গিয়ে ব্রিটিশদের দাঁতকপাটি লেগে যায় বলেই নামের এই সংক্ষিপ্তায়ন। ৩৭ বছর বয়সী মায়াকাড়া চাহনির এই
 শিল্পী নিজের ছেলের নামটাও রেখেছেন জবরদস্ত। একহাইড এডগার আরুলার ব্রনফম্যান। মায়ের মতো ছেলের নামটা সংক্ষিপ্ত
 আদ্যক্ষরে নিয়ে আসার প্রয়োজনীয়তা এখনই দেখা যাচ্ছে! মার্কিন ড্রামা সিরিজ মিসট্রেসের অভিনেত্রী শ্যানিন সোসামন তাঁর
 ছেলের নাম রেখেছেন অডিও সায়েন্স! দেখা যাক, ছেলে বড় হয়ে কী করে। গেম অব থ্রোনসের
 অভিনেতা জ্যাসন মোমোয়া তাঁর মেয়ের যে নাম রেখেছেন, সেটা শ্বাসকষ্টের রোগীদের উচ্চারণ করাই বারণ। একনিঃশ্বাসে
 নামটা যে উচ্চারণ করাই দায়—নাকোয়া-উলফ মানাকাউয়াপো নামাকায়েহা মোমোয়া! এই যুগলের নামটাই অদ্ভুত। একজনের নাম আন্দ্রে
 ৩০০০, অন্যজনের নাম এরিকাহ বাদু। তাঁদের সন্তানের নাম সেই তুলনায় ভালোই আছে—সেভেন সাইরাস বেনজামিন। নামের
 মধ্যেই একটা জ্যোতিষশাস্ত্রের গন্ধ! খলনায়ক নয়, নায়কদের নামেই নিজের সন্তানের নাম রাখতে চান মা-বাবারা। এই
 বাংলায় কে জেনেবুঝে নিজের সন্তানের নাম মীর জাফর রাখবে বলুন? এদিক দিয়ে ব্যতিক্রমী কাজ করেছেন
 পরিচালক, কমিক বইয়ের লেখক কেভিন স্মিথ। নিজের মেয়ের নাম তিনি রেখেছেন ব্যাটম্যানের অন্যতম শত্রু হার্লি
 কুইনের নামে! নিকোলাস কেজ আবার এই ভুল করেননি। তিনি নিজের ছেলের নাম রেখেছেন সুপারম্যানের অন্য
 আরেকটি ডাকনামের নামে। কাল-এল কেজ। সন্তানের নাম রাখা নিয়ে এর আগের চমকটা উপহার দিয়েছিলেন বিয়োন্স
 আর জে-জি দম্পতি। নিজের মেয়ের নাম তাঁরা রেখেছেন ব্লু আইভি। কেন এমন নাম? পরে জানা
 গেছে, রং হিসেবে নীল রংটির প্রভাব মানুষের জীবনের অনেক বেশি বলেই মনে করেন তাঁরা। আর
 নামের দ্বিতীয় অংশ আইভি আসলে রোমান সংখ্যায় চার, মানে ওঠ বোঝায়। এই তারকা দম্পতির জীবনে
 চারের ছড়াছড়ি। ৪ এপ্রিল তাঁরা বিয়ে করেছেন। ৪ সেপ্টেম্বর জন্মেছেন বিয়োন্স, জে-জি ৪ ডিসেম্বর। বিয়োন্সের
 একটা অ্যালবামের নামও ফোর! l রাজীব হাসান হলিউড রিপোর্টারঅবলম্বনে
নামে কীই-বা এসে যায়
নামে কীই-বা এসে যায়
