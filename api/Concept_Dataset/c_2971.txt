শুভেচ্ছা ক্রীড়া (ইংরেজি: Goodwill Games) আন্তর্জাতিক পর্যায়ের প্রতিযোগিতাবিশেষ। ১৯৮০-এর দশকে অলিম্পিক গেমসে রাজনৈতিক সংঘাতের ফলে সৃষ্ট বিশ্বের ক্রীড়াবলয়কে একত্রিত করার জন্যে টেড টার্নার এ প্রতিযোগিতা আয়োজনের ব্যবস্থা করেন। ১৯৭৯ সালে আফগানিস্তানে আগ্রাসনের প্রতিবাদে যুক্তরাষ্ট্র এবং অন্যান্য পশ্চিমা দেশগুলো মস্কোয় অনুষ্ঠিত ১৯৮০ সালের গ্রীষ্মকালীন অলিম্পিক ক্রীড়া প্রতিযোগিতায় অংশগ্রহণ করেনি। এর বিকল্প পদক্ষেপ হিসেবে সোভিয়েত ইউনিয়ন এবং তাদের পূর্বাঞ্চলীয় ব্লকভূক্ত দেশগুলো লস এঞ্জেলসে অনুষ্ঠিত ১৯৮৪ সালের গ্রীষ্মকালীন অলিম্পিক ক্রীড়া প্রতিযোগিতা বয়কট করেছিল। তন্মধ্যে রোমানিয়া ছিল এর ব্যতিক্রম।