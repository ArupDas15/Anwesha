তারকা মৌরি বা তারা মসলা বা চক্রফুল এক ধরনের মসলা যা উত্তর-পূর্ব ভিয়েতনাম ও দক্ষিণ-পশ্চিম চীনের স্থানীয় ম্যাগনোলিয়াসি (Magnoliaceae) পরিবারের একটি চিরসবুজ মধ্য-উচ্চতার বৃক্ষের (যার বৈজ্ঞানিক নাম  Illicium verum) ফলের তারকা আকৃতির বহিঃত্বক, যা ফলটি পাকার ঠিক আগে সংগ্রহ করা হয় ও শুকিয়ে মসলাটি প্রস্তুত করা হয়। ফলটিতে ৬ থেকে ১২টি গর্ভপত্র তারার মত সজ্জিত থাকে বলে এই নামকরণ করা হয়েছে। এই মসলাটির স্বাদটি মৌরির মত, তাই এটিকে মৌরির মতই ব্যবহার করা যায়। শুকানো ফলটির ব্যাস ০.২৫ থেকে ০.৫ সেন্টিমিটার হয়ে থাকে। শুকানো তারকা মৌরিতে মৌলিক তেলের পরিমাণ প্রায় ৩%, এবং এর মূল উপাদান হল অ্যানিথল। শুকানো ফলটি শক্ত, খসখসে ও লালচে বাদামী রঙের হয়। প্রতিটি গর্ভপত্রের ভেতরে একটি করে মসৃণ, উজ্জ্বল ও হালকা বাদামী রঙের বীজ থাকে। তারকা মৌরি থেকে প্রাপ্ত তেল রান্নাবান্না, সুগন্ধী, সাবান, দাঁতের পেস্ট, মুখধৌতকারক (মাউথওয়াশ), ত্বকের প্রসাধনী ক্রিম, ইত্যাদিতে ব্যবহার করা হয়। বর্তমানে বিশ্বে উৎপাদিত মোট তারকা মৌরির ৯০% শিকিমিক অ্যাসিড তৈরি করতে ব্যবহার করা হয়, যেটি পরবর্তীতে ফ্লু রোগের ওসেল্টামিভির নামক ওষুধটির সংশ্লেষণে ব্যবহার করা হয়।

