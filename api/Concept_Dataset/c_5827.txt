অষ্টম জাতীয় সংসদ (২৮ অক্টোবর ২০০১ - ২৭ অক্টোবর ২০০৬) ২০০১ সালের ১ অক্টোবর অষ্টম জাতীয় সংসদ নির্বাচনে নির্বাচিত সংসদ সদস্যদের নিয়ে গঠিত হয়। নির্বাচনে বাংলাদেশ জাতীয়তাবাদী দল সংখ্যাগরিষ্ঠতার ভিত্তিতে সরকার গঠন করে। ১০ অক্টোবর ২০০১ সালে খালেদা জিয়াকে প্রধানমন্ত্রী করে মন্ত্রিসভা গঠিত হয় এবং ২৯ অক্টোবর ২০০৬ সালে এই মন্ত্রিসভা বিলুপ্ত হয়। ২৮ অক্টোবর অষ্টম সংসদের প্রথম অধিবেশন শুরু হয়।
সেসময় জনগণের সরাসরি ভোটে নির্বাচিত ৩০০টি আসনের নির্বাচিত সদস্যদের নিয়েই সংসদ শুরু হয়। এরপূর্বে সংসদে সংরক্ষিত আরো ৩০টি মহিলা আসন থাকলেও এ সংক্রান্ত আইনের মেয়াদ শেষ হয়ে যাওয়ায় সংরক্ষিত মহিলা আসনের সদস্য ছাড়াই সংসদ যাত্রা শুরু করে। জমিরুদ্দিন সরকার সংসদের স্পিকার এবং আখতার হামিদ সিদ্দিকী ডেপুটি স্পিকার নির্বাচিত হন। এ সংসদ বহাল থাকাবস্থাতেই সংসদে ‘সংবিধান বিল ২০০৪’ (চতুর্দশ সংশোধনী) পাস হয় যেখানে সংরক্ষিত মহিলা আসন ৩০ থেকে বৃদ্ধি করে ৪৫ করা হয়। এরপর সংসদে মোট সদস্য সংখ্যা ৩৪৫-এ উন্নীত হয়।৩০০টি আসনের মধ্যে বাংলাদেশ জাতীয়তাবাদী দল ১৯৩টি আসনে জয়লাভ করে এবং বাংলাদেশ আওয়ামী লীগ ৬২টি আসনে জয়লাভ করে বিরোধীদলের মর্যাদা পায় যাতে শেখ হাসিনা সংসদে বিরোধীদলীয় নেতা হিসেবে দায়িত্ব পালন করেন।

