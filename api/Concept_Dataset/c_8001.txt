মনোয়ার হোসেন নান্নু (মৃত্যু: ১৬ ফেব্রুয়ারি ২০০৮; মনোয়ার হোসেন নামে সুপরিচিত) একজন বাংলাদেশী পেশাদার ফুটবল খেলোয়াড় ছিলেন। নান্নু তার ১৩ বছরের খেলোয়াড়ি জীবনের অধিকাংশ সময় ঢাকা আবাহনীর হয়ে একজন রক্ষণভাগের খেলোয়াড় হিসেবে খেলেছিলেন। তিনি মূলত একজন কেন্দ্রীয় রক্ষণভাগের খেলোয়াড় হিসেবে খেললেও মাঝেমধ্যে আক্রমণাত্মক মধ্যমাঠের খেলোয়াড় হিসেবে খেলেছিলেন।
১৯৬৮–৬৯ মৌসুমে, তেজগাঁও ফ্রেন্ডসের যুব পর্যায়ের হয়ে খেলার মাধ্যমে নান্নু ফুটবল জগতে প্রবেশ করেছিলেন এবং এই দলের হয়ে খেলার মাধ্যমেই তিনি ফুটবল খেলায় বিকশিত হয়েছিলেন। ১৯৬৯–৭০ মৌসুমে, ওয়ারীর হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছিলেন, যেখানে তিনি মাত্র ১ মৌসুম অতিবাহিত করেছিলেন। অতঃপর ১৯৭১–৭২ মৌসুমে তিনি ঢাকা মোহামেডানে যোগদান করেছিলেন। সর্বশেষ ১৯৭৪–৭৫ মৌসুমে, তিনি ঢাকা মোহামেডান হতে বাংলাদেশী ক্লাব ঢাকা আবাহনীতে যোগদান করেছিলেন; ঢাকা আবাহনীর হয়ে ৮ মৌসুম খেলার পর তিনি অবসর গ্রহণ করেছিলেন। ১৯৭৩ সালে, নান্নু বাংলাদেশের হয়ে আন্তর্জাতিক পর্যায়ে অভিষেক করেছিলেন।ব্যক্তিগতভাবে, নান্নু বেশ কিছু পুরস্কার জয়লাভ করেছিলেন, যার মধ্যে ১৯৭৪ সালে বাংলাদেশ ক্রীড়া লেখক সমিতি কর্তৃক বছরের সেরা ফুটবলারের পুরস্কার জয় অন্যতম।