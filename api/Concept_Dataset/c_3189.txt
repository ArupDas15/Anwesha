তাতেন্দা তাইবু (ইংরেজি: Tatenda Taibu; জন্ম: ১৪ মে, ১৯৮৩) হারারে এলাকায় জন্মগ্রহণকারী জিম্বাবুয়ের সাবেক আন্তর্জাতিক ক্রিকেটার। জিম্বাবুয়ে ক্রিকেট দলে উইকেট-রক্ষক ও ব্যাটসম্যান হিসেবে মাঠে নামতেন। এছাড়াও তিনি ডানহাতে অফ-স্পিন বোলিং করতে পারতেন। ৬ মে, ২০০৪ তারিখে টেস্ট ক্রিকেটের ইতিহাসে সর্বকনিষ্ঠ অধিনায়করূপে শ্রীলঙ্কার বিরুদ্ধে দলকে নেতৃত্ব দেন। ১০ জুলাই, ২০১২ তারিখে মাত্র ২৯ বছর বয়সে ক্রিকেট জীবন ত্যাগ করার ঘোষণা দেন ও চার্চের কর্মকাণ্ডে মনোনিবেশ ঘটান।

