ফ্রঁসোয়া মোরিস আদ্রিয়াঁ মারি মিতেরঁ (ফরাসি: François Maurice Adrien Marie Mitterrand; ফরাসি : [fʁɑ̃swa mɔʁis mitɛʁɑ̃] (শুনুন); ২৬ অক্টোবর ১৯১৬ – ৮ জানুয়ারি ১৯৯৬) ১৯৮১ থেকে ১৯৯৫ সাল পর্যন্ত ফ্রান্সের রাষ্ট্রপতি ছিলেন। তিনি ফ্রান্সের পার্তি সোসিয়ালিস্ত তথা সমাজতান্ত্রিক দলের নেতা ছিলেন। তিনি ১৯৮১ সালে ফরাসি পঞ্চম প্রজাতন্ত্রের ইতিহাসে প্রথম বামপন্থী রাষ্ট্রপতি হিসেবে দায়িত্ব গ্রহণ করেন। এরপর ৭ বছরের মেয়াদ পূর্ণ করার পর ১৯৮৮ সালের নির্বাচনে পুনরায় ৭ বছরের জন্য নির্বাচিত হন।
মিতেরঁ ফ্রান্সে মৃত্যুদণ্ড বিলুপ্ত ঘোষণা করেন, সাপ্তাহিক কর্মসপ্তাহের সর্বোচ্চ দৈর্ঘ্য ৩৯ কর্মঘণ্টায় নামিয়ে আনেন এবং বেতার ও টেলিভিশনে সরকারি নিয়ন্ত্রণ হ্রাস করেন। জার্মান চ্যান্সেলর হেলমুট কোলের সাথে মাস্ট্রিখট চুক্তি সম্পাদন করে ইউরোপীয় একীভবনকে অগ্রসর করেন। তার সময়ে ফ্রান্সে সংস্কৃতি খাতে ব্যাপক বিনিয়োগ হয়। তার আমলে ফ্রান্সের একটি নতুন বিশালাকার জাতীয় গ্রন্থাগার নির্মাণ করা হয়। ১৯৯১ সালে মিতেরঁ প্রথম ও একমাত্র ফরাসি রাষ্ট্রপতি হিসেবে একজন মহিলা প্রধানমন্ত্রীকে (এদিত ক্রেসোঁ) নিয়োগ দান করেন।
মিতেরঁ ১৯৯৬ সালে প্যারিসে প্রস্থিত গ্রন্থির কর্কটরোগের (প্রোস্টেট ক্যানসার) কারণে মৃত্যুবরণ করেন।

