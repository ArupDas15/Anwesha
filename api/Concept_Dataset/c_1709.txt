দিল (হিন্দি: दिल, বাংলা: মন) হল ইন্দ্র কুমার পরিচালিত ১৯৯০ সালের ভারতীয় হিন্দি ভাষার প্রণয়ধর্মী নাট্য চলচ্চিত্র। ছবিটির চিত্রনাট্য রচনা করেছেন নৌশির খাতাউ ও কমলেশ পাণ্ডে এবং সুর করেছেন আনন্দ-মিলিন্দ। এতে শ্রেষ্ঠাংশে অভিনয় করেছেন আমির খান, মাধুরী দীক্ষিত, অনুপম খের ও সাঈদ জাফরী।
চলচ্চিত্রটি ১৯৯০ সালের ২২শে জুন ভারতে মুক্তি পায় এবং সুপার হিট হয়। মাধুরী দীক্ষিত এই চলচ্চিত্রে অভিনয়ের জন্য ফিল্মফেয়ার শ্রেষ্ঠ অভিনেত্রী পুরস্কার অর্জন করেন এবং ছবিটি আরও সাতটি বিভাগে ফিল্মফেয়ার পুরস্কারের মনোনয়ন লাভ করে। ছবিটি ১৯৯৩ সালে তেলুগু ভাষায় থলি মুড্ডু নামে পুনর্নির্মিত হয়, এতে শ্রেষ্ঠাংশে অভিনয় করেন দিব্যা ভারতী ও প্রশান্ত। ১৯৯৭ সালে ছবিটি আমার ঘর আমার বেহেশত নামে পুনর্নির্মিত হয়, সোহানুর রহমান সোহান পরিচালিত ছবিটিতে শ্রেষ্ঠাংশে অভিনয় করেন শাকিল খান ও সাদিকা পারভিন পপি। এছাড়া ছবিটি কন্নড় ভাষায় শিভারাঞ্জিনি নামে পুনর্নির্মিত হয়।

