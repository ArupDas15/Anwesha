স্যামাথি (ইংরেজি: Psamathe; ) বা নেপচুন ১০ (ইংরেজি: Neptune X) হল নেপচুন গ্রহের একটি পশ্চাদমুখী অনিয়মিত প্রাকৃতিক উপগ্রহ। এটির নামকরণ করা হয়েছে গ্রিক পুরাণে উল্লিখিত অন্যতম নিরিড স্যামাথির নামানুসারে। ২০০৩ সালে ৮.২ মিটার সুবারু টেলিস্কোপ ব্যবহার করে স্কট এস. শেফার্ড ও ডেভিড সি. জেউইট স্যামাথি আবিষ্কার করেন। ২০০৭ সালের ৩ ফেব্রুয়ারি এটির আনুষ্ঠানিক নাম ঘোষিত হওয়ার আগে পর্যন্ত এটি পরিচিত ছিল এস/২০০৩ এন ১ (ইংরেজি: S/2003 N 1) নামে।স্যামাথির ব্যাস প্রায় ৩৮ কিলোমিটার। এটি ২ কোটি ৫৭ লক্ষ থেকে ৬ কোটি ৭৭ লক্ষ কিলোমিটার দূর থেকে (উল্লেখ্য, সূর্য ও বুধ গ্রহের মধ্যবর্তী দূরত্বের তুলনামূলক পার্থক্য ৪ কোটি ৬০ লক্ষ থেকে ৬ কোটি ৯৮ লক্ষ কিলোমিটার) নেপচুনকে প্রদক্ষিণ করে চলেছে। একবার প্রদক্ষিণ করতে স্যামাথির সময় লাগে পৃথিবীর হিসেবে প্রায় ২৫ বছর। এই উপগ্রহটির কক্ষপথ কোনও বস্তুতে পশ্চাদমুখী কক্ষপথে স্থাপন করতে যে দূরত্বের প্রয়োজন, নেপচুন থেকে সেই দূরত্বের কাছাকাছি অবস্থিত। স্যামাথি ও নিসোর (এস/২০০২ এন ৪) কক্ষীয় স্থিতিমাপের সাদৃশ্য ইঙ্গিত করে যে, সম্ভবত দু’টি উপগ্রহই কোনও একক বৃহত্তর প্রাকৃতিক উপগ্রহের ধ্বংসাবশেষ থেকে উৎসারিত হয়েছে। সৌরজগতের যতগুলি প্রাকৃতিক উপগ্রহ এখনও পর্যন্ত আবিষ্কৃত হয়েছে, তার মধ্যে স্যামাথি ও নেসোর দূরত্বই মূল গ্রহের থেকে সর্বাধিক।