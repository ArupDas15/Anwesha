আইসিসি ক্রিকেট বিশ্বকাপ বাছাইপর্ব (সাবেক - আইসিসি ট্রফি) বিশ্বের বিভিন্ন দেশের জাতীয় ক্রিকেট দলগুলোর অংশগ্রহণে অনুষ্ঠিত একদিনের ক্রিকেট প্রতিযোগিতা। এ প্রক্রিয়ায় শীর্ষস্থানীয় দলগুলো ক্রিকেট বিশ্বকাপের চূড়ান্ত পর্বে খেলার সুযোগ পায়। ক্রিকেট বিশ্বকাপ বৈশ্বিক পর্যায়ের হয় ও বাছাইপর্বের মাধ্যমে অংশগ্রহণকারী প্রায় একশত দলের মধ্য থেকে ১৬ দলে নিয়ে আসা হয়। বর্তমানে প্রচলিত পদ্ধতি বিশ্ব ক্রিকেট লীগ নামে পরিচিত। বিশ্বকাপ শুরুর প্রায় ছয় বছর পূর্ব থেকে বাছাইপর্ব প্রক্রিয়া শুরু হয়। জিম্বাবুয়ে ১৯৮২ থেকে ১৯৯০ সাল সর্বাধিক পর্যন্ত সর্বাধিক উপর্যুপরি তিনবার শিরোপা জয় করে।
প্রত্যেক বিশ্বকাপের পূর্বে আইসিসি তার সহযোগী ও অনুমোদনলাভকারী সদস্যদের মধ্যে প্রতিদ্বন্দ্বিতার জন্য বেশ কয়েকটি স্থান নির্ধারণ করে। টেস্টভূক্ত দলসহ কখনো কখনো অতীতে খেলা একদিনের আন্তর্জাতিকে অংশগ্রহণকারী দলগুলো স্বয়ংক্রিয়ভাবে বিশ্বকাপে জায়গা করে নেয়। অন্যান্য দলগুলোকে এ যোগ্যতা অর্জনের লক্ষ্যে একগুচ্ছ প্রতিযোগিতায় অংশগ্রহণ করে বিশ্বকাপ বাছাইপর্বের প্রতিযোগিতায় অগ্রসর হতে হয়।আফ্রিকা, আমেরিকাস, এশিয়া, পূর্ব এশীয়-প্রশান্ত মহাসাগরীয় অঞ্চল ও ইউরোপ - আইসিসি’র এ পাঁচটি আঞ্চলিক সংস্থাভূক্ত এলাকায় বিশ্বকাপ বাছাইপর্বের প্রতিযোগিতায় অংশগ্রহণের জন্য বাছাইপর্বের প্রতিযোগিতাগুলোর আয়োজন করা হয়। স্ব-স্ব সংস্থা এ প্রতিযোগিতাগুলো পরিচালনা করে। ১৯৭৯ সালে দ্বিতীয় বিশ্বকাপের জন্য প্রথম বাছাইপর্ব প্রতিযোগিতা আইসিসি ট্রফি’র প্রচলন ঘটানো হয়।

