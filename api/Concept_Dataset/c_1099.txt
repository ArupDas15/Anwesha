প্রাণী বহুকোষী এবং সুকেন্দ্রিক জীবের একটি বৃহৎ গোষ্ঠী। এরা অ্যানিম্যালিয়া বা মেটাজোয়া রাজ্যের অন্তর্গত। বয়স কিছুটা বাড়তেই প্রায় সব প্রাণীর দেহাবয়ব সুস্থির হয়ে যায়। অবশ্য কিছু প্রাণীকে জীবনের নির্দিষ্ট সময়ে রূপান্তরিত হতেও দেখা যায়। অধিকাংশ প্রাণীই চলনক্ষম, অর্থাৎ তারা স্বতঃস্ফূর্তভাবে এক স্থান থেকে অন্য স্থানে যেতে পারে। অধিকাংশ প্রাণীই পরভোজী (Heterotroph), অর্থাৎ তারা জীবন ধারণের জন্য অন্য জীবের উপর নির্ভরশীল।
এখন পর্যন্ত আবিষ্কৃত প্রাচীনতম প্রাণীটি আজ থেকে ৫৪২ মিলিয়ন বছর পূর্বে পৃথিবীতে বাস করতো। ক্যামব্রিয়ান বিস্ফোরণের সময়ের একটি জীবাশ্ম আবিষ্কৃত হয়েছে যার মাধ্যমে আমরা এটা জানতে পেরেছি। প্রাণীটি জলচর বলেই জীববিজ্ঞানীরা ধারণা করেন জলে প্রথম প্রাণীর আবির্ভাব ঘটেছে।

