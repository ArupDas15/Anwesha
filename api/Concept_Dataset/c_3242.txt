আলেক্স সান্দ্রো লোবো সিলভা (জন্ম ২৬ জানুয়ারি ১৯৯১) একজন ব্রাজিলীয় পেশাদার ফুটবলার। তিনি সেরিয়ে আর ক্লাব ইয়ুভেন্তুস ও ব্রাজিল জাতীয় দলে রক্ষণভাগের খেলোয়াড় হিসেবে খেলে থাকেন।
ক্লাব পর্যায়ে সান্দ্রো আতলেতিকো পারানায়েন্সের হয়ে তার কর্মজীবন শুরু করেন এবং পরে ধারে সান্তোসের হয়ে খেলেন। ২০১১ সালে তিনি €৯.৬ মিলিয়নের বিনিময়ে পোর্তুতে যোগদান করেন। ২০১৫ সালে তিনি ইয়ুভেন্তুসে যোগদান করে তার প্রথম তিন মৌসুমে দুটি শিরোপা জয় করেন এবং পরের দুই বছরে আরও দুটি লীগ শিরোপা জিতেন।
আন্তর্জাতিক পর্যায়ে সান্দ্রো ব্রাজিলের প্রতিনিধিত্ব করেন। যুব পর্যায়ে তিনি ব্রাজিল অনূর্ধ্ব-২০ দলের হয়ে ২০১১ সালে দক্ষিণ আমেরিকান যুব চ্যাম্পিয়নশিপ ও ফিফা অনূর্ধ্ব-২০ বিশ্বকাপ জিতেন এবং ব্রাজিল অনূর্ধ্ব-২৩ দলের হয়ে ২০১২ গ্রীষ্মকালীন অলিম্পিকে রৌপ্য পদক জিতেন। এছাড়া তিনি ব্রাজিলের ২০১৯ কোপা আমেরিকা জয়ী দলের সদস্য ছিলেন।

