মাইকেল লাউড্রপ (ইংরেজি: Michael Laudrup)(জন্ম: ১৫ই জুন, ১৯৬৪) ডেনমার্কের সর্বকালের সেরা ফুটবলারদের একজন। তার সবচেয়ে বিখ্যাত অর্জনগুলির একটি হল স্পেনের বার্সেলোনা ক্লাবের হয়ে পরপর চারটি লা লীগা শিরোপো জয়। এরপর তিনি আলোচিত দলবদলের মাধ্যমে রিয়াল মাদ্রিদ ক্লাবে যোগ দিয়েই পরপর পঞ্চমবার লা-লীগা শিরোপোর গর্বের অংশীদার হন। ১৯৮২ সালে নিজের ১৮ তম জন্মদিনে ডেনমার্ক জাতীয় দলে তার অভিষেক। দেশের পক্ষে ১০৪টি ম্যাচ খেলে গোল করেছেন ৩৭টি। এর মাঝে শেষ ২৭টি ম্যাচে দলের অধিনায়কত্বের ভূমিকায় ছিলেন। অধিনায়ক হিসেবে তার সেরা সাফল্য ১৯৯৫ কনফেডারেশন্স কাপ জয়। ১৯৯৮ সালে তিনি খেলোয়াড়ী জীবনের ইতি টানেন।