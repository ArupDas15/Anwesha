১ টাকার বউ পি এ কাজল পরিচালিত ২০০৮ সালের বাংলাদেশী রোম্যান্টিক-নাট্য চলচ্চিত্র। ছবিটির কাহিনী লিখেছেন কমল সরকার, চিত্রনাট্য লিখেছেন পি এ কাজল এবং সংলাপ লিখেছেন ছটকু আহমেদ। ঋদ্ধি টকিজের ব্যানারে ছবিটি প্রযোজনা করেছেন নিশা তাসনিম শেখ। এতে প্রধান চরিত্রে অভিনয় করেছেন শাকিব খান, শাবনূর ও রুমানা খান।চলচ্চিত্রটি ২০০৮ সালের ২ অক্টোবর ঈদুল ফিতরে বাংলাদেশে ৮০টি প্রেক্ষাগৃহে মুক্তি পায়। এই চলচ্চিত্রে অভিনয়ের জন্য প্রার্থনা ফারদিন দিঘী ৩৩তম জাতীয় চলচ্চিত্র পুরস্কারে শ্রেষ্ঠ শিশু শিল্পী বিভাগে পুরস্কৃত হন এবং শাবনূর ১১তম মেরিল-প্রথম আলো পুরস্কারে তারকা জরিপ শাখায় শ্রেষ্ঠ চলচ্চিত্র অভিনেত্রী বিভাগে পুরস্কৃত হন। এছাড়া রুমানা মোর্শেদ কনকচাঁপা শ্রেষ্ঠ নারী কণ্ঠশিল্পী বিভাগে জাতীয় চলচ্চিত্র পুরস্কার লাভ করেন।