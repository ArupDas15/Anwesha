শিক্ষায়তনিক শিল্পকর্ম (Academic Art), বা ধ্রুপদী শিল্প বা অ্যাকাডেমিকতা হলো ইউরোপিয়ান শিল্প অ্যাকাডেমিগুলো দ্বারা প্রভাবিত হয়ে চিত্রকর্ম, ভাস্কর্য, এবং স্থাপত্যশিল্প সৃষ্টির একটি ধরন। সুনির্দিষ্টভাবে, ফ্রান্সের চারুকলা অ্যাকাডেমি "একাদেমি দে বোযার্‌" (Académie des Beaux-Arts)-এর শৈল্পিক মানদন্ড দ্বারা প্রভাবিত শিল্পী ও শিল্পকর্মকেই শিক্ষায়তনিক শিল্প হিসেবে ধরা হয়ে থাকে, যা নব্যক্লাসিকতা এবং রোম্যান্টিকতার জাগরণের সময়ে চর্চা করা হতো, এবং এ ধরনের শিল্পকর্ম উল্লিখিত দু'টি শিল্পধারার শৈল্পিক উৎকর্ষ সংশ্লেষণের চেষ্টার মাধ্যমে তাদেরকে অনুসরণ করত, এবং এ ধারাটি উইলিয়াম-এডল্ফ‌ বুগোহো, টমাস ক্যুৎউ, এবং হান্স মাকা'ট-এর চিত্রকর্মের মাধ্যমে সবচেয়ে ভালভাবে ফুটে উঠে। এটিকে অনেক সময় অ্যাকাডেমিজ্‌ম, 'আর্ট পম্পিয়ার' (নিন্দাসূচক অর্থে) এবং 'সারগ্রাহিতা' হিসেবেও উল্লেখ করা হয়ে থাকে, এবং প্রায়শই 'ইতিহাসবাদ' ও 'সিংক্রেটিজ্‌ম'-এর সাথে সম্পর্কযুক্ত করা হয়।