ওয়ার্ল্ডওয়াইড টেলিস্কোপ (ইংরেজি ভাষায়: WorldWide Telescope) বিখ্যাত সফ্‌টওয়্যার নির্মাতা প্রতিষ্ঠান মাইক্রোসফ্‌ট কর্তৃক নির্মিত একটি জ্যোতির্বিজ্ঞান সফ্‌টওয়্যার। মহাকাশ দর্শনের জন্যই এটি তৈরি করা হয়েছে। ২০০৮ সালের ফেব্রুয়ারিতে মন্টারিতে অনুষ্ঠিত টেড সম্মেলনে এটি তৈরির ঘোষণা দেয়া হয়েছিল। এই সফ্‌টয়্যারের মাধ্যমে ব্যবহারকারীরা মহাকাশের যেকোন দিকে যেকোন সীমা পর্যন্ত জুম করে দেখতে পারবেন। তবে অবশ্যই যতদূর উপাত্ত আছে ততদূরই দেখা যাবে। হাবল মহাকাশ দূরবীক্ষণ যন্ত্র এবং অন্য ১০টি ভূমিস্থিত দুরবিন থেকে ছবি নেয়া হয়েছে এর জন্য। মহাকাশকে আলোর বিভিন্ন তরঙ্গদৈর্ঘ্যে দেখা সম্ভব এর মাধ্যমে। সফ্‌টওয়্যারটি মাইক্রোসফ্‌টের "ভিজ্যুয়াল এক্সপেরিয়েন্স ইঞ্জিন" এর মাধ্যমে কাজ করে।

