লা পাজ বা নয়েস্ত্রা সেনিওরা দ্য লা পাজ (স্পেনীয় - Nuestra Señora de La Paz, স্পেনীয় উচ্চারণ লা পাস; আইমারা - চুকুইয়াপু বা চুকুইয়াগো) হল বলিভিয়ার তৃতীয় বৃহত্তম শহর ও বলিভীয় সরকারের প্রশাসনিক প্রধান কেন্দ্র (সাংবিধানিক রাজধানী ও বিচারবিভাগীয় প্রধান কেন্দ্র হল সুক্রে)। পাশাপাশি এই শহর বলিভিয়ার লা পাজ বিভাগেরও প্রশাসনিক কেন্দ্র। সমুদ্রতল থেকে এর উচ্চতা ৩৬৫০ মিটার বা ১১৯৭৫ ফুট। সেই হিসেবে এই শহর হল পৃথিবীর সর্বোচ্চ দেশীয় প্রশাসনিক কেন্দ্র। ২০০৮ সালের জনগণনা অনুযায়ী এই শহরের লোকসংখ্যা ৮,৭৭,৩৬৩ জন। পার্শ্ববর্তী বিভিন্ন শহর যেমন এল আলতো, ও ভিয়াচাকে ধরে লা পাজ মেট্রোপলিটান অঞ্চল বলিভিয়ার সবচেয়ে জনবহুল অঞ্চল। এর সামগ্রিক লোকসংখ্যা প্রায় ২৩ লক্ষ, যা বলিভিয়ার দ্বিতীয় জনবহুল শহরাঞ্চল সান্তা ক্রুস দ্য লা সিয়েরার চেয়ে বেশি।
শহরের পুরো নাম নয়েস্ত্রা সেনিওরা দ্য লা পাজ-এর আক্ষরিক অর্থ হল "আওয়ার লেডি অফ পিস"। স্পেনীয় বিজেতা বা কঙ্কিস্তাদোররা ১৫৪৮ সালে যখন এই শহর প্রতিষ্ঠা করেন, সেই সময় স্পেনীয় বিজেতা গনথালো পিসার্‌রো (বিখ্যাত স্পেনীয় বিজেতা ফ্রান্সিসকো পিসার্‌রোর এক সৎ ভাই) ও পেরুর প্রথম স্পেনীয় গভর্নর ব্লাসকো নুনেজ ভেলা'র মধ্যে বিরোধের অবসানকে স্মরণ করতেই শহরের এইরকম নাম। সে' সময়ের ঐ অঞ্চলের একটি পুরনো আমেরিন্ডিয়ান বসতি লাজা'র স্থলেই এই শহর প্রতিষ্ঠা করা হয়। ১৮৯৮ সাল থেকে এই শহর বলিভিয়ার প্রধান প্রশাসনিক কেন্দ্র।চোকুইয়াপু নদীর উপত্যকায় অবস্থিত এই শহর চারপাশের মূল আলতিপ্লানো উচ্চভূমির থেকে প্রায় ১৪০০ ফুট বা ৪১০ মিটার নিচে অবস্থিত বেসিনে স্থাপিত। রেলপথ ও সড়কপথে এই শহর চিলি ও পেরুর বিভিন্ন সমুদ্রবন্দরগুলির সাথে যুক্ত। শহরের বিমানবন্দরটি অনেক উঁচুতে আলতিপ্লানো উচ্চভূমির উপরে ১৩,৩২৫ ফুট বা ৪০৬১ মিটার উচ্চতায় অবস্থিত ও বিশ্বের সর্বোচ্চ আন্তর্জাতিক বিমানবন্দর।