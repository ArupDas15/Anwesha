ব্রায়ান চার্লস বুথ, এমবিই (ইংরেজি: Brian Booth; জন্ম: ১৯ অক্টোবর, ১৯৩৩) নিউ সাউথ ওয়েলসের বাথহার্স্টে জন্মগ্রহণকারী সাবেক ও প্রথিতযশা অস্ট্রেলীয় আন্তর্জাতিক ক্রিকেট তারকা। ১৯৬১ থেকে ১৯৬৬ মেয়াদে অস্ট্রেলিয়া ক্রিকেট দলের অন্যতম সদস্য ছিলেন তিনি। দলে তিনি মূলতঃ মাঝারিসারির ব্যাটসম্যানের ভূমিকা পালন করতেন। ডানহাতে ব্যাটিংয়ের পাশাপাশি ডানহাতে অফ স্পিন বোলিংয়ে পারদর্শী ছিলেন ব্রায়ান বুথ। ঘরোয়া প্রথম-শ্রেণীর ক্রিকেটে নিউ সাউথ ওয়েলসের প্রতিনিধিত্ব করেন।


== প্রারম্ভিক জীবন ==
১৯৫২ সালে সিডনিতে চলে যান ও শিক্ষকতা পেশায় অংশগ্রহণের লক্ষ্যে সিডনি টিচার্স কলেজে প্রশিক্ষণকালীন গ্রেড ক্রিকেট প্রতিযোগিতায় অংশ নেন। প্রথম-শ্রেণীর ক্রিকেটে নিউ সাউথ ওয়েলসের পক্ষে অভিষেক ঘটে তার। নিজস্ব দ্বিতীয় খেলায় ১৯৫৪-৫৫ মৌসুমে লেন হাটনের নেতৃত্বাধীন সফরকারী ইংল্যান্ড একাদশের বিপক্ষে স্মরণীয় নৈপুণ্য প্রদর্শন করেন।


== খেলোয়াড়ী জীবন ==
সমগ্র খেলোয়াড়ী জীবনে ২৯ টেস্ট ও ৯৩টি প্রথম-শ্রেণীর খেলায় অংশ নিয়েছেন। মাঝারিসারির ব্যাটসম্যান হিসেবে সচরাচর ৪ অথবা ৫ নম্বরে ব্যাটিংয়ে নামতেন তিনি। এছাড়াও মাঝে-মধ্যে ডানহাতে মিডিয়াম পেস কিংবা অফ স্পিন বোলিং করতেন ব্রায়ান বুথ। মাঠে চমৎকার ক্রীড়াসুলভ মনোভাবের পরিচয় দিতেন।
১৯৬১ সালে ইংল্যান্ড সফরে অস্ট্রেলিয়া দলের সদস্য মনোনীত হন। সিরিজের শেষ দুই টেস্টে অংশ নেন। দেশে ফিরে ১৯৬২-৬৩ মৌসুমে সফরকারী ইংল্যান্ডের বিপক্ষে দুইটি সেঞ্চুরি করেন ও দলের নিয়মিত সদস্যরূপে অন্তর্ভুক্ত হন। পরবর্তী গ্রীষ্মে দক্ষিণ আফ্রিকার বিপক্ষে আরও দু'টি সেঞ্চুরি করেন। ফলশ্রুতিতে তিনি অস্ট্রেলিয়ার বর্ষসেরা ক্রিকেটারের মর্যাদা পান। রিচি বেনো ক্রিকেট থেকে অবসর নিলে সিম্পসন অধিনায়ক ও তিনি সহঃ অধিনায়কের দায়িত্ব পান। ১৯৬৪ সালে অস্ট্রেলিয়া সফলভাবে ইংল্যান্ড সফর শেষ করে ও অ্যাশেজ করায়ত্ব করে।
১৯৬৫-৬৬ মৌসুমে ইংল্যান্ডের বিপক্ষে সর্বশেষ টেস্ট সিরিজে অংশ নেন। নিয়মিত অধিনায়ক বব সিম্পসনের গুটিবসন্তে আক্রান্ত হওয়া ও পরবর্তীকালে কব্জি ভেঙ্গে যাওয়ার কারণে ১৯৬৫-৬৬ মৌসুমের অ্যাশেজ সিরিজে প্রথম ও তৃতীয় টেস্টে দলের অধিনায়কেরও দায়িত্ব পালন করেছেন তিনি। প্রথম টেস্টটি ড্র হলেও তৃতীয় টেস্টে গত দশ বছরের মধ্যে প্রথমবারের মতো ইনিংসের ব্যবধানে পরাজিত হয়েছিল।


== অবসর ==

দূর্বল ক্রীড়াশৈলী প্রদর্শনের কারণে অস্ট্রেলিয়ার দল নির্বাচকমণ্ডলী অস্ট্রেলিয়া দলের ব্যাপক রদ-বদল ঘটায় ও তার খেলোয়াড়ী জীবনের সমাপ্তি ঘটে। ক্রিকেট থেকে অবসর নেযার পর তিনি নিজের শিক্ষকতা পেশায় ফিরে যান।
১৯৬৩-৬৪ মৌসুমে খেলোয়াড়ী জীবনের স্বর্ণালী সময়ে অবস্থানকালে বর্ষসেরা অস্ট্রেলীয় ক্রিকেটার হিসেবে মনোনীত হন। ২০১৪ সালে জিওফ লসন ও মার্গারেট পেডেনের সাথে তাকেও নিউ সাউথ ওয়েলস হল অব ফেমে অন্তর্ভুক্ত করা হয়।


== তথ্যসূত্র ==


== আরও দেখুন ==
বিল লরি
ডেভ গ্রিগরি
অস্ট্রেলিয়া জাতীয় ক্রিকেট দলের অধিনায়কদের তালিকা


== গ্রন্থপঞ্জী ==
Booth, Brian; White, Paul (১৯৮৩)। Booth to Bat। Homebush West, New South Wales: ANZEA। আইএসবিএন 0-85892-224-X। 
Coleman, Robert (১৯৯৩)। Seasons In the Sun: the Story Of the Victorian Cricket Association। North Melbourne, Victoria: Hargreen Publishing। আইএসবিএন 0-949905-59-3। 
Haigh, Gideon (২০০০)। The summer game: Australia in test cricket 1949–71। Melbourne, Victoria: Text Publishing। আইএসবিএন 1-875847-44-8। 
Perry, Roland (২০০০)। Captain Australia: A history of the celebrated captains of Australian Test cricket। Milsons Point, New South Wales: Random House Australia। আইএসবিএন 1-74051-174-3। 
Perry, Roland (২০০৫)। Miller's Luck: the life and loves of Keith Miller, Australia's greatest all-rounder। Milsons Point, New South Wales: Random House। আইএসবিএন 978-1-74166-222-1। 
Piesse, Ken (২০০৩)। Cricket's Colosseum: 125 Years of Test Cricket at the MCG। South Yarra, Victoria: Hardie Grant Books। আইএসবিএন 1-74066-064-1। 
Robinson, Ray (১৯৭৫)। On top down under: Australia's cricket captains। Stanmore, New South Wales: Cassell Australia। আইএসবিএন 0-7269-7364-5। 


== বহিঃসংযোগ ==
ইএসপিএনক্রিকইনফোতে ব্রায়ান বুথ  (ইংরেজি)ক্রিকেটআর্কাইভে ব্রায়ান বুথ   (সদস্যতা প্রয়োজনীয়) (ইংরেজি)