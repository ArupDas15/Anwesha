বার্কশায়ার হ্যাথাওয়ে ইনকর্পোরেটেড হল আমেরিকার বহুজাতিক সমন্বিত বিনিয়োগয়ারী কোম্পানি। আমেরিকার নেব্রাস্কার ওমাহাতে এর সদর দফতর অবস্থিত। এই সদর দফতর বিশ্বের বিভিন্ন স্থানে অবস্থিত অধীনস্থ কোম্পানিগুলোর পরিচালনা করে থাকে। জিকো, বিএনএসএফ, লুব্রিজল, ডেইরি কুইন, ফ্রুট অফ দি লুম, হেলজবার্গ ডায়মন্ডস এবং নেটজেট কোম্পানির পূর্ন অংশের মালিক হল বার্কশায়ার হ্যাথাওয়ে। এছাড়াও মার্স ইনকর্পোরেটেড, কোকাকোলা কোম্পানি, ওয়েলস ফার্গো ও আইবিএম এর বৃহদাংশ শেয়ারেরও মালিক। গত ৪৮ বছর ধরে বার্কশায়ার হ্যাথওয়ে এর শেয়ারহোল্ডারদের গড়ে প্রত্যেক বছর ১৯.৭% লভ্যাংশ দিয়ে এসেছে এবং ২০০০ থেকে ২০১০ সালের মধ্যে কোম্পানিটি প্রায় ৭৬% লভ্যাংশ প্রদান করেছে।বার্কশায়ার হ্যাথাওয়ে কোম্পানিটি জনপ্রিয়তা লাভ করেছে এর পরিচালক ওয়ারেন বাফেটের কল্যাণে। বাফেট এই কোম্পানির চেয়ারম্যান এবং প্রধান নির্বাহি কর্মকর্তা হিসেবে দীর্ঘদিন কাজ করেছেন। এই কোম্পানিতে তার ক্যারিয়ারের প্রথম দিকে তিনি দীর্ঘমেয়াদী বিনিয়োগের দিকে মনোযোগী ছিলেন তবে অতি সম্প্রতি তিনি সম্পূর্ণ কোম্পানি কেনার প্রতি বেশি আগ্রহী। বার্কশায়ার হ্যাথওয়ের বিনিয়োগের তালিকায় রয়েছে খুচরা ব্যবসা, রেলওয়ে কোম্পানি, অলংকার ব্যবসা, সম্পদ ব্যবস্থাপনা কোম্পানি, ভ্যাক্যুম ক্লিনার উৎপাদক, সংবাদপত্র, বীমা কোম্পানি এবং আরও অগণিত সব ব্যবসা।
ফোর্বস গ্লোবাল ২০০০ ম্যাগাজিনের মতে বার্কশ্যায়ার হ্যাথাওয়ে হল পৃথিবীর নবম বৃহত্তম পাবলিক লিমিটেড কোম্পানি।