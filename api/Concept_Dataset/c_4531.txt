আহা কল্যাণম (তামিল: ஆஹா கல்யாணம்; বাংলা: আহা বিয়ে) হচ্ছে ২০১৪ সালে মুক্তিপ্রাপ্ত একটি ভারতীয় চলচ্চিত্র। চলচ্চিত্রটি যশ রাজ ফিল্মসের ব্যানারে আদিত্য চোপড়া দ্বারা প্রযোজিত এবং গোকুল কৃষ্ণ দ্বারা পরিচালিত হয়েছিলো। চলচ্চিত্রটির কাহিনী লিখেছিলেন মনীষ শর্মা এবং এই আহা কল্যাণম মূলত ২০১০ সালের ব্যান্ড বাজা বারাত (হিন্দি) এর পুনর্নির্মাণ যেখানে রণবীর সিংহ এবং অনুষ্কা শর্মা মুখ্য ভূমিকায় ছিলেন। চলচ্চিত্রটি দ্বিভাষী (তামিল এবং তেলুগু) হিসেবে মুক্তি দেওয়া হয়েছিলো এবং তেলুগু ভাষাতেও একই টাইটেল (আহা কল্যাণম) ছিলো যদিও কল্যাণম শব্দটি তামিল ভাষার। অন্যদিকে ব্যান্ড বাজা বারাত এর আরেকটি তেলুগু সংস্করণ জবরদস্ত ২০১৩ সালে মুক্তি পেয়েছিলো। আহা কল্যাণম চলচ্চিত্রটির প্রথম ট্রেলার ২০১৩ সালের ২০ ডিসেম্বর ছাড়া হয় এবং ২০১৪ সালের ২১ ফেব্রুয়ারি চলচ্চিত্রটি মুক্তি পায়।

