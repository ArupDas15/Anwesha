নির্মিত ভাষা (ইংরেজি: Constructed language, সংক্ষেপে Conlang কন্‌ল্যাং) এমন ধরনের ভাষাকে নির্দেশ করে যার ধ্বনিতত্ত্ব, ব্যাকরণ এবং শব্দভাণ্ডার সংস্কৃতির অংশ হিসেবে প্রাকৃতিকভাবে বিবর্তিত হয়ে সৃষ্টি হওয়ার পরিবর্তে কোন ব্যক্তি বা গোষ্ঠী কর্তৃক নির্মিত হয়েছে। এ ধরনের নির্মিত ভাষা তৈরির অনেকগুলো কারণ থাকতে পারে: মানব যোগাযোগ সহজ করার জন্য, কোন গল্প বা সাহিত্যে সম্পূর্ণ নতুন কোন বিশ্বের উপস্থাপনার জন্য, ভাষাতাত্ত্বিক পরীক্ষণ, কারও নিছক নৈসর্গিক সাধ মেটানোর জন্য বা কেবল ভাষাগত খেলা বিনির্মাণের তাগিদে।
এক ধরনের নির্মিত ভাষা হচ্ছে আন্তর্জাতিক সহায়ক ভাষা যাকে অনেকেই পরিকল্পিত ভাষা হিসেবে আখ্যায়িত করে থাকেন। কৃত্রিম ভাষা না বলে পরিকল্পিত বলাকে অনেকেই অধিক যুক্তিসঙ্গত মনে করেন। সহায়ক ভাষায় যারা কথা বলে থাকেন তাদের মধ্যে কয়েকজন মাত্র তাদের এই ভাষাকে কৃত্রিম বলে থাকে কারণ হয়তোবা তাদের সহায়ক ভাষাটি এসপেরান্তো বা ইডোর মত অত সমৃদ্ধ নয়। কিন্তু এসপেরান্তো এবং ইডো ভাষায় যারা কথা বলেন তাদের কেউই এই সহায়ক ভাষা দুটিকে কৃত্রিম বলতে রাজি নন। কারণ তারা স্বীকার করেন না যে এই সহায়ক ভাষায় অন্যের সাথে যোগাযোগ করার মধ্যে একটু অপ্রাকৃতিক ব্যাপার রয়েছে।
পরিকল্পিত ভাষা নামক এই শব্দের ব্যবহার আরেকটি সমস্যার সমাধান করে দিয়েছে। সহায়ক ভাষার বেশ কিছু শব্দ রয়েছে যারা শাব্দিক অর্থে নির্মিত হিসেবে চিহ্নিত হতে পারেনা কিন্তু পরিকল্পিত হিসেবে অনায়াসেই আখ্যায়িত হতে পারে।

