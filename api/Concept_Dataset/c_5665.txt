থার্ড পারসন সিঙ্গুলার নাম্বার (বাংলা অর্থ তৃতীয় ব্যক্তি একবচন সংখ্যা) ২০০৯ সালের ১১ ডিসেম্বর মুক্তিপ্রাপ্ত একটি বাংলাদেশী চলচ্চিত্র। ইমপ্রেস টেলিফিল্ম এর এই চলচ্চিত্রটি পরিচালনা করেছেন স্বনামধন্য নাট্যকার মোস্তফা সরয়ার ফারুকী। চলচ্চিত্রের প্রধান তিনটি চরিত্র অভিনয় করেছেন নুসরাত ইমরোজ তিশা, মোশাররফ করিম ও তপু। এছাড়াও বিভিন্ন চরিত্রে অভিনয় করেছেন আবুল হায়াত, এশা, শুভেচ্ছা, রানী সরকার সহ আরও অনেকে।
চলচ্চিত্রটি অস্কারের বিদেশী ভাষা বিভাগে প্রতিযোগিতায় মনোনয়নের জন্য বাংলাদেশ ফেডারেশন অফ ফিল্ম সোসাইটিজ ও ৮৩তম অস্কার বাংলাদেশ কমিটি নির্বাচিত করেন, তবে প্রতিযোগিতায় চূড়ান্ত মনোনয়ন লাভ করতে পারেনি। এছাড়াও কয়েকটি আন্তর্জাতিক চলচ্চিত্র উৎসবে বিভিন্ন বিভাগে প্রতিযোগিতা করে।