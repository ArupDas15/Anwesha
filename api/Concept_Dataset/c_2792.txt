৩০শে ডিসেম্বর ২০১৮ তারিখে বাংলাদেশের একাদশ জাতীয় সংসদ নির্বাচন অনুষ্ঠিত হয়। নির্বাচনে বাংলাদেশ আওয়ামী লীগ ৩০০টি আসনের মধ্যে ২৫৯টি আসন লাভ করে এককভাবে সংখ্যাগরিষ্ঠতা অর্জন করে। ৩ জানুয়ারি ২০১৯ তারিখে নির্বাচিত সংসদ সদস্যগণ বাংলাদেশ সরকারের আইনপ্রণেতা হিসেবে শপথগ্রহণ করেন। শেখ হাসিনা একাদশ জাতীয় সংসদের সংসদ নেতা নির্বাচিত হন। ৬ জানুয়ারি মন্ত্রিপরিষদ বিভাগ থেকে শেখ হাসিনার নেতৃত্বে গঠিত মন্ত্রিসভার মন্ত্রীদের নাম ঘোষণা করে। ৭ জানুয়ারি নতুন মন্ত্রিসভার সদস্যগণ শপথ নেন।
প্রধানমন্ত্রী শেখ হাসিনা ব্যতীত এ মন্ত্রিসভার পূর্ণ মন্ত্রী ২৫ জন, প্রতিমন্ত্রী ১৯ জন ও উপমন্ত্রী হলেন ৩ জন। প্রধানমন্ত্রীসহ মোট ৪৮ সদস্যের মন্ত্রিসভার ৪৪ জন সরাসরি একাদশ জাতীয় সংসদ নির্বাচনের মাধ্যমে নির্বাচিত হয়েছেন এবং ৩ জনকে টেকনোক্র্যাট কোটায় দায়িত্ব প্রদান করা হয়েছে। টেকনোক্র্যাট কোটায় ৩ জনের মধ্যে ইয়াফেস ওসমান ও মোস্তাফা জব্বার পূর্ণ মন্ত্রীর এবং শেখ মোহাম্মদ আবদুল্লাহ প্রতিমন্ত্রীর দায়িত্ব পান। হাসিনার তৃতীয় মন্ত্রিসভার ২৫ জন মন্ত্রী, ৯ জন প্রতিমন্ত্রী ও ২ জন উপমন্ত্রী চতুর্থমন্ত্রিসভা থেকে বাদ পরেছেন এবং এ মন্ত্রিসভায় ২৭ জন প্রথমবারেরমত মন্ত্রীত্ব গ্রহণ করেন।