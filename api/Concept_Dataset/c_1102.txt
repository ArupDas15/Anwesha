গুগি ওয়া থিয়োঙ্গো (ইংরেজি: Ngũgĩ wa Thiong'o জন্ম ৫ জানুয়ারি ১৯৩৮) একজন কেনীয় ঔপন্যাসিক, উত্তর-ঔপনেবেশিক তাত্ত্বিক, আকাদেমিক এবং সামজিক আন্দোলনকারী। তাঁর জন্ম কেনিয়ায় ১৯৩৮ খ্রিষ্টাব্দে, এক কৃষক পরিবারে। জন্মের পর তাঁর নাম রাখা হয়েছিল জেমস গুগি। ঔপনেবিশক স্মৃতি মুছে ফেলার লক্ষ্য নিয়ে ১৯৭৬ সালে তিনি নাম পরিবর্তন করেন। সাহিত্যের নানা শাখায় তাঁর বিচরণ তাৎপর্যপূর্ণ। তাঁর উপন্যাস, নাটক, প্রবন্ধ, সমালোচনা, ছোটগল্প এবং শিশুতোষ রচনাবলী সারা বিশ্বে ব্যাপকভাবে পরিচিত ও নন্দিত। তার প্রকাশিত গ্রন্থের সংখ্যা ৪৫। তিনি প্রথমে ইংরেজিতে লিখতে শুরু করেছিলেন কিন্তু ১৯৭৭-এ আমি যখন মন চায় বিয়ে করবো গ্রন্থটির কারণে তাকে কারাবন্দী করা হলে তিনি মাতৃভাষায় লেখার সিদ্ধান্ত নেন। ক্রুশকাঠের শয়তান গ্রন্থটি তিনি রচনা করেছিলেন বন্দীদশায়, টয়লেট পেপারের ওপর। 
তাঁর প্রথম উপন্যাস কেঁদো না, বাছা প্রকাশিত হয় ১৯৬৪ খ্রিষ্টাব্দে। এই ঐতিহাসিক উপন্যাসটি একজন শক্তিশালী ও রাজনৈতিক কথাসাহিত্যিকের আত্মপ্রকাশ ঘোষণা করেছিল। তিনি এ উপন্যাসে কেনিয়ার মানুষ ও ব্রিটিশ উপনিবেশের সম্পর্ক উপজীব্য করেছেন। তিনি ম্যাকারিরি বিশ্ববিদ্যালয় এবং ইউনিভার্সিটি অব লিডস্‌-এ অধ্যয়ন করেছেন। বর্তমানে তিনি ক্যালিফোর্নিয়া বিশ্ববিদ্যালয়ে (আর্ভিং) ডিস্টিংগুইশড্‌ প্রফেসর হিসাবে শিক্ষকতা করছেন। তাঁর বিষয় তুলনামূলক সাহিত্যতত্ত্ব। তিনি ২০১০ খ্রিষ্টাব্দের সাহিত্যের নোবেল পুরস্কারের জন্য শর্টলিস্টেড হয়েছেন। একুশ শতাব্দীতে সম্ভাব্য নোবেল প্রাপকদের তালিকায় তাঁর নাম প্রায় প্রতি বছরেই উচ্চারিত হয়েছে।তাঁর স্মৃতিকথা যুদ্ধে কালের স্বপ্ন উপনিবেশবিরোধী সংগ্রামের একটি শিল্পীত দলিল। তার উইজার্ড অব দ্য ক্রো একটি নিপূর্ণ রচনা হিসাবে স্বীকৃত। তাঁর সাহিত্যকীর্তির স্বীকৃতিস্বরূপ তিনি ২০০১ খ্রিষ্টাব্দে নোনিনো ইন্টারন্যাশনাল প্রাইয ফর লিটেরেচার লাভ করেছেন। এছাড়া ২০০৯ পর্যন্ত ৭টি বিশ্ববিদ্যালয় তাকে সম্মানসূক ডিগ্রী প্রদান করেছে।

