শারীরিক সক্ষমতা বা ফিজিক্যাল ফিটনেস হল সুস্থতা ও ভালো-থাকার একটি অবস্থা এবং আরও স্পষ্টভাবে বললে, এটি হল বিভিন্ন প্রকার খেলাধূলা, পেশা ও দৈনন্দিন কাজকর্ম করার ক্ষমতা। সাধারণত শারীরিক সক্ষমতা অর্জন করা হয় সঠিক পুষ্টি, সহনীয় পর্যায়ের শক্তিশালী শারীরিক ব্যায়াম, এবং পর্যাপ্ত বিশ্রামের মাধ্যমে।শিল্প বিপ্লবের পূর্বে, ইংরেজি শব্দ ফিটনেস বলতে ক্লান্তিহীনভাবে দৈনন্দিন কাজকর্ম সম্পন্ন করার ক্ষমতাকে বোঝানো হত। তবে, জীবনযাত্রায় স্বয়ংক্রিয়তা ও পরিবর্তনের কারণে বর্তমানে ফিজিক্যাল ফিটনেস বলতে দৈনন্দিন কাজ ও অবসরের কাজকর্ম দক্ষ ও কার্যকরভাবে সম্পাদন করা, স্বাস্থ্যবান হওয়া, জড়তা ও অলসতার ফলে সৃষ্ট রোগব্যাধি প্রতিরোধ করা এবং আকস্মিক জরুরি অবস্থাসমূহ মোকাবেলা করার দৈহিক ক্ষমতার একটি স্বতন্ত্র মাপকাঠিকে বোঝানো হয়।