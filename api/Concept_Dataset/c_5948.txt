বছরের সেরা ভিডিওর জন্য গ্র্যামি অ্যাওয়ার্ড (ইংরেজি: Grammy Award for Video of the Year) হল রেকর্ডিং শিল্পীদের জন্য একটি সম্মানজনক পুরস্কার যা ১৯৮২ সালের ২৪তম গ্র্যামি অ্যাওয়ার্ড এবং ১৯৮৩ সালের ২৫তম গ্র্যামি অ্যাওয়ার্ড অনুষ্ঠানে মিউজিক ভিডিওর জন্য প্রদান করা হয়েছিল। গ্র্যামি অ্যাওয়ার্ড, ১৯৫৮ সালে প্রতিষ্ঠিত একটি বার্ষিক অনুষ্ঠান যা মূলত সঙ্গীত শিল্পে অসাধারণ কৃতিত্ত্বের জন্য প্রদান করা হয় এবং একে গ্রামোফোন এ্যাওয়ার্ড হিসেবেও সম্বোধন করা হয়। যুক্তরাষ্ট্রের ন্যাশনাল আকাডেমি অব রেকর্ডিং আর্টস অ্যান্ড সায়েন্সেস কর্তৃক প্রদত্ত এ পুরস্কার প্রদানের ক্ষেত্রে "এ্যালবাম বিক্রি বা চার্টের অবস্থান নয় বরং শৈল্পিক এ স্বীকৃতির ক্ষেত্রে প্রাযুক্তিক দক্ষতা, সর্বোপরি রেকর্ডিং শিল্পের সার্বিক শ্রেষ্ঠত্ব বিবেচনা করা হয়ে থাকে।"১৯৮২ সালে সর্বপ্রথম মাইকেল নেজমিথ তার এলিফ্যান্ট পার্টস এ্যালবামের জন্য "দেশীয় বাজারে সেরা ভিডিও, যেকোন ফরম্যাটে ভিডিও ক্যাসেট বা ডিস্কের জন্য পুরস্কার লাভ করেছিলেন"। ১৯৮৩ সালে, অলিভিয়া নিউটন-জন পুরস্কৃত হয়েছিলেন তার অলিভিয়া ফিজিক্যালের জন্য। ১৯৮৪ সালের শুরুর দিকে গ্র্যামি অ্যাওয়ার্ডের, বছরের সেরা ভিডিও ক্যাটাগরি পরিবর্তিত হয়ে শ্রেষ্ঠ ভিডিও, সংক্ষিপ্ত রূপ এবং শ্রেষ্ঠ ভিডিও অ্যালবাম হিসেবে রূপ নেয় (বর্তমানে যা যথাক্রমে শ্রেষ্ঠ সঙ্গীত ভিডিও এবং শ্রেষ্ঠ সঙ্গীত চলচ্চিত্র)।