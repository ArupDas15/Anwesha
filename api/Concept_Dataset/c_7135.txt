ক্রিকেট খেলায় একজন ব্যাটসম্যান আউট না হয়ে যদি ১০০ বা ততোধিক রান একটি ইনিংসে সম্পন্ন করেন, তখন তিনি সেঞ্চুরি করেছেন বলে গণ্য করা হয়ে থাকে। আন্তর্জাতিক পর্যায়ের ক্রিকেটের নিচে অবস্থানকারী প্রথম-শ্রেণীর ক্রিকেটে সর্বমোট ২৫জন খেলোয়াড় একশত বা ততোধিকবার সেঞ্চুরি করার এ কৃতিত্বের দাবীদার।প্রথম ক্রিকেটার হিসেবে একশত বা ততোধিকবার সেঞ্চুরি করার অধিকারী হচ্ছেন ডব্লিউ. জি. গ্রেস। ১৮৯৫ সালে তিনি তার শততম সেঞ্চুরি করেন। তবে, এ অর্জনের সাথে জড়িত থাকা স্বত্ত্বেও একমাত্র ব্যাটসম্যান হিসেবে তার ব্যাটিং গড় ৪০-এর নিচে রয়েছে।ঐতিহাসিকভাবেই ইংরেজ কাউন্টি চ্যাম্পিয়নশীপ প্রতিযোগিতায় প্রত্যেক মৌসুমে সর্বাধিক প্রথম-শ্রেণীর খেলা অনুষ্ঠিত হয়ে থাকে। ২৫জনের ১০০ প্রথম-শ্রেণীর সেঞ্চুরিকারীদের প্রায় সবাই ইংরেজিভাষী বা ইংরেজি ভাষায় দক্ষ। কেবলমাত্র অস্ট্রেলিয়ার ডোনাল্ড ব্র্যাডম্যান, পাকিস্তানের জহির আব্বাস, নিউজিল্যান্ডের গ্লেন টার্নার এবং ওয়েস্ট ইন্ডিজের ভিভ রিচার্ডস এর বাইরে অবস্থান করছেন। তন্মধ্যে, গ্লুচেস্টারশায়ারের পক্ষে জহির আব্বাস, ওরচেস্টারশায়ারের পক্ষে গ্লেন টার্নার এবং ভিভ রিচার্ডস সমারসেটের পক্ষে বিদেশী খেলোয়াড় হিসেবে প্রতিনিধিত্ব করেছেন। প্রথম ইংরেজ-বহির্ভূত ব্যাটসম্যান হিসেবে এ সম্মাননায় রয়েছেন ডন ব্র্যাডম্যান। এছাড়াও, একমাত্র ব্যাটসম্যান হিসেবে তিনি কোন ইংরেজ কাউন্টি দলে প্রতিনিধিত্ব করেননি।