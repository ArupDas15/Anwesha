দিল্লি (, হিন্দুস্থানী উচ্চারণ: [d̪ɪlliː] Delhi; দেবনাগরী: दिल्ली) (সরকারি নাম: দিল্লি জাতীয় রাজধানী অঞ্চল) হল ভারতীয় প্রজাতন্ত্রের জাতীয় রাজধানী অঞ্চল। ঐতিহাসিক ও সাংস্কৃতিক দিক থেকে দিল্লি যমুনা-গঙ্গা নদী উপত্যকার উচ্চ দোয়াব ও পাঞ্জাব অঞ্চলের অংশ। এই কেন্দ্রশাসিত অঞ্চলটির পূর্ব সীমায় উত্তরপ্রদেশ রাজ্য এবং অপর তিন সীমায় হরিয়ানা রাজ্য অবস্থিত। দিল্লির আয়তন ১,৪৮৪ বর্গকিলোমিটার (৫৭৩ মা২) এবং জনসংখ্যা ১ কোটি ৬৩ লক্ষ। এটি ভারতের দ্বিতীয় সর্বাধিক জনবহুল শহর এবং দ্বিতীয় সর্বাধিক জনবহুল মহানগর অঞ্চল।এটি বিশ্বের ভারতের ৩য় বৃহত্তম শহরাঞ্চলও বটে। দিল্লির নগরাঞ্চলীয় প্রসার এতটাই বেশি যে পার্শ্ববর্তী রাজ্যগুলির শহরও এই অঞ্চলের অন্তর্ভুক্ত হয়েছে। ২০১৪ সালের হিসেব অনুসারে, বৃহত্তর দিল্লির জনসংখ্যা প্রায় ২ লক্ষ ৫০ হাজার। মুম্বই শহরের পরেই দিল্লিতে ভারতের দ্বিতীয় সর্বাধিক সংখ্যায় কোটিপতি ও লক্ষপতিরা বসবাস করেন।খ্রিস্টপূর্ব ৬ষ্ঠ শতাব্দী থেকে দিল্লি নিরবিচ্ছিন্নভাবে একটি জনবসতি অঞ্চল হিসেবে পরিচিত হয়ে এসেছে। ইতিহাসের অধিকাংশ সময় দিল্লি ছিল বিভিন্ন রাজ্য ও সাম্রাজ্যের রাজধানী। এই শহরটি বহুবার শত্রু কর্তৃক অধিকৃত, লুণ্ঠিত ও পুনর্নির্মিত হয়েছে। এই ঘটনাগুলি মূলত ঘটেছিল মধ্যযুগে। আধুনিক দিল্লি একটি মহানগর অঞ্চলের মধ্যে অবস্থিত একাধিক শহরের একটি নগরপুঞ্জ।
দিল্লি ও তার সংশ্লিষ্ট নগরাঞ্চলটিকে ১৯৯১ সালে ভারতীয় সংবিধানের ৬৯তম সংশোধনী বলে জাতীয় রাজধানী অঞ্চলের স্বীকৃতি দেওয়া হয়েছে। জাতীয় রাজধানী অঞ্চলের অন্তর্ভুক্ত দিল্লির প্রতিবেশী শহরগুলি - ফরিদাবাদ, গুরগাঁও, নয়ডা, গাজিয়াবাদ, নেহারপার (বৃহত্তর ফরিদাবাদ), বৃহত্তর নয়ডা, বাহাদুরগড়, সোনাপত, পানিপত, কারনাল, রোহটাক, ভিওয়ানি, রেওয়ারি, বাঘপত, মীরাট, মুজফফরনগর, আলোয়ার, ভরতপুর ও নিকটবর্তী শহরগুলি। কেন্দ্রশাসিত অঞ্চল হিসেবে দিল্লি জাতীয় রাজধানী অঞ্চলের রাজনৈতিক প্রশাসন ভারতের রাজ্যগুলির অনুরূপ। দিল্লির নিজস্ব বিধানসভা, হাইকোর্ট ও মুখ্যমন্ত্রীর নেতৃত্বাধীন কার্যনির্বাহী মন্ত্রিপরিষদ রয়েছে। নতুন দিল্লির প্রশাসনিক দায়িত্ব যুক্তরাষ্ট্রীয় ভারত সরকার ও স্থানীয় দিল্লি সরকারের হাতে যুগ্মভাবে ন্যস্ত। নতুন দিল্লিই দিল্লির রাজধানী।