পানিপথ উত্তর-পশ্চিম ভারতের হরিয়ানা রাজ্যের পানিপাত জেলার একটি শহর। এখানে ভারত উপমহাদেশের ইতিহাসে পানিপথের যুদ্ধ হিসেবে খ্যাত তিনটি অত্যন্ত গুরুত্বপূর্ণ যুদ্ধ সংঘটিত হয়। পানিপাত জেলার সীমানা চারপাশে কার্নাল, সোনিপাত, জিন্দ, এবং কাইথাল এবং উত্তর প্রদেশ রাজ্য দিয়ে ঘেরা। বর্তমানে এটি একটি শিল্প নগরী এবং তাঁত শিল্পের জন্য বিখ্যাত। এখানে পশম বোনা ও তুলার জিনিং-এর বড় কারখানা আছে। এখানে দিল্লীর লোদী বংশীয় সর্বশেষ সুলতান ইবরাহিম লোদীর কবর আছে। এখানে একটি রেলওয়ে জংশন অবস্থিত। শহরটি পশম, খাদ্যশস্য ও তুলার একটি বাণিজ্যিক কেন্দ্র।
পানিপথ একটি প্রাচীন শহর। মহাভারতে এর উল্লেখ আছে; সেখানে পানিপাতে সংঘটিত যেসব ঘটনার বিবরণ দেওয়া আছে, ধারণা করা হয় সেগুলি খ্রিস্টপূর্ব ১০ম শতকে ঘটেছিল। পরবর্তীকালে পানিপাত তিনটি ঐতিহাসিক যুদ্ধের ক্ষেত্র হিসেবে উল্লেখযোগ্যতা অর্জন করে। প্রথম যুদ্ধে মুঘল নেতা বাবর ১৫২৬ সালে দিল্লীর আফগান সুলতান ইব্রাহিম লোদির সৈন্যদের পরাজিত করে ভারতে মুঘল সাম্রাজ্যের ভিত্তি স্থাপন করেন। পানিপাতের দ্বিতীয় যুদ্ধে ১৫৫৬ সালে বাবরের পৌত্র আকবর বাবরের উত্তরাধিকারীকে সিংহাসনচ্যুতকারী আফগান রাজবংশের সেনাবাহিনীকে পরাজিত করেন এবং মুঘল সাম্রাজ্য পুনঃপ্রতিষ্ঠা করেন। তৃতীয় যুদ্ধে ১৭৬১ সালে কান্দাহারের আফগান রাজা আহমদ শাহ মারাঠা ও শিখদের পরাজিত করেন এবং ভারতে মারাঠা-শাসিত রাজ্যের পতন ঘটান।
পানিপথের বর্তমান জনসংখ্যা আড়াই লক্ষের কিছু বেশি।

