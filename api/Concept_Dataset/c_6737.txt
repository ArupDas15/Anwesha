উইন্ডোজ হালনাগাদ (WU), হলো মাইক্রোসফট কর্তৃক প্রদানকৃত একটি সেবা যেটি উইন্ডোজের বিভিন্ন উপাদানগুলোর হালনাগাদ নিশ্চিত করে। উপাদানসমূহের হালনাগাদের মধ্যে মাইক্রোসফট অফিস, মাইক্রোসফট লাইভ ইসেনশিয়াল এবং মাইক্রোসফট এক্সপ্রেশন স্টুডিও এর হালনাগাদও প্রদান করা হয়। মাইক্রোসফটের উইন্ডোজ ব্যবহারকারীরা সক্রিয় ইন্টারনেট ব্যবস্থার মাধ্যমে মাইক্রোসফটের উইন্ডোজ আপডেট অ্যাপ্লিকেশনের মাধ্যমে উইন্ডোজের হালনাগাদসমূহ ডাউনলোড করে থাকেন। এছাড়াও ব্যবহারকারীরা মাইক্রোসফটের ওয়েবসাইট থেকেও হালনাগাদসমূহ ডাউনলোড করে ইনস্টল করার সামর্থ্য রাখেন।
সেবাটি উইন্ডোজের জন্য বিভিন্ন ধরনের হালনাগাদ প্রদান করে থাকে। নিরাপত্তা হালনাগাদ বা সংকটপূর্ণ হালনাগাদসমূহ বিভিন্ন ভাইরাস, ম্যালওয়্যার জনিত দূর্বলতা থেকে উইন্ডোজকে রক্ষা করে। কম গুরুত্বপূর্ণ হালনাগাদসমূহ বিভিন্ন সফটওয়্যারের উন্নতিসাধন এবং ভুল-ত্রুটিসমূহ ঠিক করে থাকে।
মাইক্রোসফট কার্যসূচি অনুযায়ী প্রতি মাসের দ্বিতীয় মঙ্গলবার নিরাপত্তা হালনাগাদ উন্মোচন করে, কিন্তু যদি খুবই গুরুত্বপূর্ণ কোন নিরাপত্তা হালনাগাদ প্রদান করার প্রয়োজন পড়ে তাহলে তা যত দ্রুত সম্ভব প্রদান করা হয়। মাইক্রোসফটের উইন্ডোজ ব্যবহারকারীরা উইন্ডোজের হালনাগাদ পদ্ধতি ঠিক করে দিতে পারেন, ব্যবহারকারীরা ইচ্ছানুযায়ী উইন্ডোজ হালনাগাদকে স্বয়ংক্রিয় পদ্ধতিতে হালনাগাদের ব্যবস্থা করতে পারেন কিংবা নিজে নিজে করে নিতে পারেন। তবে স্বয়ংক্রিয় পদ্ধতিতে হালনাগাদের জন্য ব্যবহারকারীর কম্পিউটারে সবসময় ইন্টারনেট সংযোগ থাকতে হবে।