জীবনের অর্থ একটি দার্শনিক এবং আত্মিক প্রশ্ন যা সাধারণভাবে জীবন অথবা অস্তিত্ব এসবের তাৎপর্য নিয়ে আলোচনা করে। সম্পর্কিত আরো কিছু প্রশ্ন হচ্ছে, "আমরা এখানে কেন?", "জীবনের উদ্দেশ্য কী?", জীবনের কি আদৌ কোনো উদ্দেশ্য আছে?" সভ্যতার শুরু থেকেই নানা সংস্কৃতি ও আদর্শ দিক থেকে এসব প্রশ্নের বিভিন্ন রকম উত্তর প্রস্তাব করা হয়ে আসছে। জীবনের অর্থ খুঁজতে গিয়ে দর্শন, বিজ্ঞান, অধিবিদ্যা এবং ধর্ম নানা ধরণের মতবাদ প্রতিষ্ঠিত হয়েছে। একেক জনগোষ্ঠী ও সংস্কৃতির কাছে এই প্রশ্নের উত্তর একেক রকম।
জীবনের অর্থ বলতে আমরা যা বুঝি তার উৎপত্তি দার্শনিক ও ধর্মীয় আত্মচিন্তা এবং অস্তিত্ব, সামাজিক বন্ধন, চেতনা, সুখ এগুলির বৈজ্ঞানিক অনুসন্ধান থেকে। আরো নানা বিষয় এখানে জড়িত, যেমন - সাংকেতিক অর্থ, তত্ত্ববিদ্যা, মূল্যবোধ, উদ্দেশ্য, নৈতিকতা, ভালো ও মন্দ, স্বাধীন ইচ্ছা, একেশ্বর বা বহু ঈশ্বরের অস্তিত্ব, ঈশ্বরের ধারণা, আত্মা, পারলৌকিক জীবন ইত্যাদি। বৈজ্ঞানিক অনুসন্ধান এক্ষেত্রে পরীক্ষালব্ধ তথ্যের ব্যাখ্যা দিয়ে জীবনের "কীভাবে" প্রশ্নের উত্তর খোঁজে। সেই সাথে ভালো থাকা এবং নৈতিকতার ধারণা নিয়েও আলোচনা করে।
একটি বিকল্প মানবতাবাদী দৃষ্টিকোণ থেকে প্রশ্ন করা যায়, "আমার জীবনের অর্থ কী?"