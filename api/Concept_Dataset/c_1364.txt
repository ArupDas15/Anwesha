"চীনের শান্তিপূর্ণ উত্থান" (中国和平崛起 চুংকুও হফিং চুয়েছি) ছিল চীনের প্রাক্তন সর্বোচ্চ নেতা হু চিনথাও-য়ের অধীনস্থ চীন সরকারের বৈদেশিক নীতি-বিষয়ক একটি আগ্রাসন-বিরোধী মতবাদ। এটিকে "চীনের শান্তিপূর্ণ উন্নয়ন" (中国和平发展 চুংকুও হফিং ফাচান) নামেও ডাকা হয়ে থাকে। এই নীতিটির উদ্দেশ্য ছিল চীনের ক্রমবর্ধমান রাজনৈতিক, অর্থনৈতিক ও সামরিক শক্তি যে আন্তর্জাতিক শান্তি ও নিরাপত্তার জন্য কোনও হুমকি হয়ে দাঁড়াবে না, সে ব্যাপারে আন্তর্জাতিক সম্প্রদায়কে আশ্বস্ত করা ।এই নীতিটিতে চীনকে একটি দায়িত্ববান বিশ্ব নেতা হিসেবে চরিত্রায়িত করা হয়, যেখানে চীন অপ্রয়োজনীয় আন্তর্জাতিক সংঘাত এড়িয়ে চলে, কোমল শক্তির ওপর জোর প্রদান করে এবং বিশ্বের ঘটনাবলিতে হস্তক্ষেপের পরিবর্তে চীনের অভ্যন্তরীণ সমস্যাবলির সমাধানে ও চীনের জনগণের কল্যাণের উন্নতির ব্যাপারে অধিকতর প্রতিশ্রুতিবদ্ধ। অধিকন্তু, এই নীতির আরেকটি উদ্দেশ্য ছিল "চীনা হুমকি তত্ত্ব"কে ভুল প্রমাণ করা এবং চীনকে একটি হুমকিহীন বিশ্ব শক্তি হিসেবে পুনঃপ্রতিষ্ঠিত করা, কেননা ঐতিহাসিকভাবে চীনা সাম্রাজ্যগুলিকে কম আগ্রাসী বলে মনে করা হত।চীনের কর্তৃপক্ষ ও উচ্চশিক্ষায়তনিক বিশেষজ্ঞদের কাছে "উত্থান" (崛起 চুয়েছি) শব্দটির ব্যবহার নিয়ে দ্বিমত ছিল, কেননা শব্দটি দিয়ে বর্তমান স্থিতাবস্থার বিরুদ্ধে চীনকে একটি হুমকি হিসেবে গণ্য করার ঝুঁকি বাড়িয়ে দিতে পারে। তাই ২০০৪ সাল থেকে উত্থানের পরিবর্তে "চীনের শান্তিপূর্ণ উন্নয়ন" কথাটিই চীনের নেতারা বেশী ব্যবহার করে আসছেন।