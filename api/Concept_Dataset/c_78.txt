লোকসভা ভারতীয় সংসদের নিম্নকক্ষ। এই কক্ষের প্রতিনিধিরা প্রত্যক্ষভাবে জনগণ কর্তৃক নির্বাচিত হন। ২০১৯ সাল অবধি ভারতে মোট সতেরোটি  লোকসভা গঠিত হয়েছে। সংবিধান অনুসারে, এই কক্ষের প্রতিনিধিদের সর্বোচ্চ সংখ্যা ৫৫২। কেন্দ্রশাসিত অঞ্চলগুলি সর্বোচ্চ ২০ জন প্রতিনিধি পাঠাতে পারে। রাষ্ট্রপতি যদি মনে করেন যে সভায় অ্যাংলো-ইন্ডিয়ান সম্প্রদায়ের যথেষ্ট প্রতিনিধি নেই, তবে তিনি সর্বোচ্চ দুইজনকে মনোনীত করতে পারেন। বর্তমানে অধ্যক্ষ এবং দুইজন মনোনীত প্রতিনিধি (যদি থাকেন) সহ লোকসভার মোট সদস্য সংখ্যা ৫৪৫।
প্রত্যেক লোকসভার মেয়াদ পাঁচ বছরের। পাঁচ বছর অন্তর এই সভা স্বয়ংক্রিয়ভাবেই বিলুপ্ত হয়। তবে জরুরি অবস্থা ঘোষণার মাধ্যমে এই সভার মেয়াদ আরও একবছর বাড়ানো যায়। ভারতের ষোড়শ লোকসভা গঠিত হয়েছে ২০১৪ সালের মে মাসে।
২০০১ সালের ভারতীয় জনগণনার পরিপ্রেক্ষিতে সাম্প্রতিককালে লোকসভা কেন্দ্রগুলির সীমানা পুনর্নির্ধারণের জন্য গঠিত হয় সীমানা পুনর্নির্ধারণ কমিশন। সীমানা পুনর্নির্ধারণের কাজটি প্রকৃতপক্ষে প্রতি জনগণনার পর হওয়ার কথা। কিন্তু ১৯৭৬ সালে পরিবার পরিকল্পনা কর্মসূচির প্রভাব এড়াতে একটি বিশেষ সংবিধান সংশোধনীর দ্বারা এই কাজ স্থগিত করা হয়েছিল। বর্তমানে লোকসভা টিভি নামে লোকসভার একটি নিজস্ব টেলিভিশন চ্যানেল আছে, যার সদর সংসদ ভবন চত্বরেই অবস্থিত।