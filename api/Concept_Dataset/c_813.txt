ক্রিকেট খেলায় যিনি দলকে নেতৃত্ব দেওয়ার পাশাপাশি কিছু অতিরিক্ত দায়িত্ব পালন করেন, তিনি দলের অধিনায়ক।  বাংলাদেশ প্রিমিয়ার লীগ (বিপিএল) হল বাংলাদেশ ক্রিকেট বোর্ড (বিসিবি) আয়োজিত একটি পেশাদার টুয়েন্টি২০ ক্রিকেট টুর্নামেন্ট। ২০১২ সালে বিপিএল-এর প্রথম আসর অনুষ্ঠিত হয়। এখন পর্যন্ত হওয়া সাত (২০১২, ২০১৩, ২০১৫, ২০১৬, ২০১৭, ২০১৯ এবং ২০১৯-২০) আসরে ৪৮ জন খেলোয়াড় অন্তত ১ টি ম্যাচের জন্য হলেও অধিনায়ক হিসেবে দায়িত্ব পালন করেছেন।২০১২ সাল হতে বাংলাদেশ জাতীয় ক্রিকেট দল-এর সাবেক ও সবচেয়ে সফল অধিনায়ক মাশরাফি বিন মর্তুজা, অধিনায়ক হিসেবে বিপিএল-এ সবচেয়ে বেশি ম্যাচে অংশগ্রহণ করেছেন। অধিনায়ক হিসেবে বিপিএল-এ খেলা তার ৮৬টি ম্যাচের মধ্যে সর্বমোট জয়ের হার ৬২.৭৯%। অধিনায়ক হিসেবে দ্বিতীয় সর্বোচ্চ (৭৬টি) ম্যাচের নেতৃত্ব দিয়েছেন মাহমুদুল্লাহ রিয়াদ। বিপিএল-এ খেলা তার ৭৬টি ম্যাচের মধ্যে সর্বমোট জয়ের হার ৫০.৬৫%। অধিনায়ক হিসেবে তৃতীয় সর্বোচ্চ (৭৩টি) ম্যাচের নেতৃত্ব দিয়েছেন মুশফিকুর রহিম। তার নেতৃত্ব দেয়া বিপিএল-এ ৭৩টি ম্যাচের মধ্যে সর্বমোট জয়ের হার ৫১.৩৬%। ১০০% জয়ের হার নিয়ে ঢাকা গ্ল্যাডিয়েটরস-এর মোশাররফ হোসেন এর বিপিএল-এ সবচেয়ে ভাল জয়ের হার রয়েছে। যদিও তিনি মাত্র একটি ম্যাচে অধিনায়কত্ব করেছেন। অন্তত ১ টি ম্যাচের অধিক ম্যাচে দলকে নেতৃত্ব দিয়েছেন, তাদের মধ্যে ব্রেন্ডন টেলর-এর জয়ের হার সবচেয়ে ভাল। তার জয়ের হার ৬ ম্যাচে ৮৩.৩৩%। তবে যারা অন্তত ১০ টি ম্যাচে অধিনায়কত্ব করেছেন তাদের মধ্যে ইমরুল কায়েস-এর বিপিএল-এ সবচেয়ে ভাল জয়ের হার রয়েছে। ১৭ টি ম্যাচে তার জয়ের হার ৭০.৫৮%। একইভাবে অন্তত ১০টি ম্যাচে অধিনায়কত্ব করা খেলোয়াড়দের মধ্যে শাহরিয়ার নাফীস-এর বিপিএল-এ সবচেয়ে খারাপ জয়ের হার রয়েছে। ১৪ টি ম্যাচে তার জয়ের হার ২৮.৫৭%। ৩৭টি করে পরাজয় নিয়ে মাহমুদুল্লাহ রিয়াদ অধিনায়ক হিসেবে হারের তালিকায় সবার উপরে। বিপিএল-এ অধিনায়ক হিসেবে মুশফিকুর রহিম সবচেয়ে বেশি দলের নেতৃত্ব দিয়েছেন।পিটার ট্রেগো অধিনায়ক হিসেবে কোন জয় ছাড়া সবচেয়ে বেশি ম্যাচে অংশ নিয়েছেন। তিনি ৫ টি ম্যাচে তার দলকে নেতৃত্ব দেন এবং ৫টিতেই তার দল পরাজিত হয়। ৬ জন খেলোয়াড় সিলেট রয়ালস-কে, ৫ জন খেলোয়াড় দুরন্ত রাজশাহী-কে, ৪ জন খেলোয়াড় বরিশাল বার্নার্স-কে, তিনজন করে খেলোয়াড় চিটাগাং কিংস, ঢাকা গ্ল্যাডিয়েটরস ও খুলনা রয়েল বেঙ্গলস এবং ২ জন খেলোয়াড় রংপুর রাইডার্স-কে নেতৃত্ব দিয়েছেন। অন্তত এক ম্যাচে হলেও অধিনায়কত্ব করা এই ৪৮ জনের মধ্যে ২১ জন বাংলাদেশের খেলোয়াড়। বাকি ২৭ জন বিদেশি খেলোয়াড়।এই তালিকায় তারাই স্থান পেয়েছেন যারা বিপিএল-এ তাদের দলকে অন্তত এক ম্যাচের জন্য হলেও নেতৃত্ব দিয়েছেন। এই তালিকা তৈরি করা হয়েছে ম্যাচের সংখ্যার ভিত্তিতে। যদি কোন ক্ষেত্রে ম্যাচের সংখ্যা সমান হয়ে যায় সে ক্ষেত্রে জয়-পরাজয়ের হারের ভিত্তিতে শ্রেণী বিন্যাস করা হয়েছে। এর পরেও কোন ক্ষেত্রে সমান থাকলে নামের শেষাংশের ভিত্তিতে শ্রেণী বিন্যাস করা হয়েছে।