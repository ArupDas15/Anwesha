প্রিন্স উইলিয়াম, ডিউক অফ কেমব্রিজ  (উইলিয়াম আর্থার ফিলিপ লুই; জন্ম ২১ জুন, ১৯৮২) হলেন চার্লস, প্রিন্স অফ ওয়েলস এবং ডায়ানা, প্রিন্সেস অফ ওয়েলসের জ্যেষ্ঠ পুত্র এবং রানি দ্বিতীয় এলিজাবেথ ও প্রিন্স ফিলিপ, ডিউক অফ এডিনবরার তৃতীয় জ্যেষ্ঠ পৌত্র। তিনি কমনওয়েলথ রাজ্য নামে পরিচিত ষোলোটি স্বাধীন সার্বভৌম রাষ্ট্রের (যুক্তরাজ্য, কানাডা, অস্ট্রেলিয়া, নিউজিল্যান্ড, জামাইকা, বারবাডোস, বাহামা, গ্রেনাডা, পাপুয়া নিউ গিনি, সলোমন দ্বীপপুঞ্জ, টুভালু, সেন্ট লুসিয়া, সেন্ট ভিনসেন্ট অ্যান্ড দ্য গ্রেনাডাইন, বেলিজ, অ্যান্টিগুয়া ও বার্বুডা ও সেন্ট কিটস ও নেভিস) ব্রিটিশ সিংহাসনের উত্তরাধিকারীর সারিতে তার স্থান তার পিতার ঠিক পরেই। সুপ্রিম গভর্নর অফ দ্য চার্চ অফ ইংল্যান্ড পদের দাবিদার হিসেবেও তার স্থান তার পিতার ঠিক পরেই।
তিনি যুক্তরাজ্যের চারটি স্কুলে লেখাপড়া করেছেন এবং ইউনিভার্সিটি অফ সেন্ট অ্যান্ড্রিউজ থেকে একটি ডিগ্রি গ্রহণ করেছেন। মাঝের একটি বছর তিনি চিলি, বেলিজ ও আফ্রিকার দেশগুলিতে অতিবাহিত করেন। তিনি তার কনিষ্ঠ ভ্রাতা প্রিন্স হ্যারি অফ ওয়েলসের সঙ্গে হাউসহোল্ড ক্যাভালরির ব্লুজ অ্যান্ড রয়্যালস রেজিমেন্টে কাজের স্বীকৃতি স্বরূপ একজন লেফট্যানেন্ট রূপে কমিশনড হন। দুই বছর বাদে তিনি রয়্যাল এয়ারফোর্স কলেজ ক্র্যানওয়েলে পাইলট হিসেবে প্রশিক্ষণান্তে তার উইংস অর্জন করেন। ২০০৯ সালে প্রিন্স উইলিয়াম সার্চ অ্যান্ড রেসকিউ ফোর্সের পূর্ণসময়ের পাইলট হন। ২০১০ সালের শরতে তিনি জেনারেল ও স্পেশাল-টু-টাইপ হেলিকপ্টার ট্রেনিং শেষ করেন। বর্তমানে তিনি আরএএফ ভ্যালিতে সি কিং সার্চ অ্যান্ড রেসকিউ হেলিকপ্টারের ২২ নং স্কোয়াড্রনের সহ-পাইলট। ২০১১ সালের ২৯ এপ্রিল ওয়েস্টমিনস্টার অ্যাবিতে প্রিন্স উইলিয়াম তার দীর্ঘসময়ের বান্ধবী ক্যাথরিন (কেট) মিডলটনকে বিবাহ করেন। বিবাহের কয়েক ঘণ্টা পূর্বে প্রিন্স উইলিয়ামকে ডিউক অফ কেমব্রিজ, আর্ল অফ স্ট্র্যাদার্ন ও ব্যারন ক্যারিকফার্গাস ঘোষণা করা হয়।