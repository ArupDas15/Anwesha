অ্যানিমল্‌স ব্রিটিশ রক ব্যান্ড পিংক ফ্লয়েডের দশম স্টুডিও অ্যালবাম। ১৯৭৭ সালের ২৩ জানুয়ারি হার্ভেস্ট এবং কলাম্বিয়া রেকর্ডস থেকে অ্যালবামটি যুক্তরাজ্যে প্রকাশিত হয়। এটি লন্ডনের ব্যান্ডের ব্রিটানিয়া রো স্টুডিওসে ১৯৭৬ সাল নাগাদ রেকর্ড করা হয়েছিল, এবং ব্যান্ড এটির প্রযোজনা করেছিল। উইশ ইউ ওয়্যার হেয়ার (১৯৭৫) অ্যালবাম সহ তাদের পূর্ববর্তী রচনাগুলির মতো দীর্ঘ রচনার প্রয়াশ এই অ্যালবামে বিদ্যমান। অ্যালবামটি সমালোচকদের কাছ থেকে ইতিবাচক পর্যালোচনা পেয়েছিল এবং বাণিজ্যিকভাবে সফল হয়েছিল। পাশাপাশি যুক্তরাজ্য ও মার্কিন যুক্তরাষ্ট্রের সঙ্গীত চার্টে যথাক্রমে ২ এবং ৩ নম্বরে অবস্থান নিয়েছিল।
অ্যানিমল্‌স একইসাথে প্রোগ্রেসিভ রক এবং ধারণা অ্যালবাম, যেটি ১৯৭০-এর দশকের শেষের দিকে ব্রিটেনের সামাজিক-রাজনৈতিক অবস্থার উপর দৃষ্টি নিবদ্ধ করে। তাদের পূর্ববর্তী কাজের ধরন থেকে ভিন্ন ছিল এটি। প্রযোজনাকালীন সময়ে দলের কিবোর্ডবাদক রিচার্ড রাইট দল ত্যাগ করার পরে ব্যান্ডের মধ্যে উত্তেজনার ঘাটতি  দেখা দেয়। অ্যালবামের প্রচ্ছদে ব্যাটারসি পাওয়ার স্টেশনের দুটি চিমনির মধ্যে ভাসমান একটি শূকর দেখা যায়। এটি ছিল প্রধান গীতিকার রজার ওয়াটার্সের পরিকল্পিত এবং ফ্লয়েডের দীর্ঘকালীন সহযোগী স্টর্ম থরগের্সন এটির নকশা করেছিলেন। ব্যান্ডটি এই রেকর্ডে কোনও একক প্রকাশ করেনি, তবে ইন দ্য ফ্লেশ সফরের (১৯৭৭) মাধ্যমে এটির প্রচারণা চালিয়েছিল। এই সফরের সময় শ্রোতাদের সাথে ওয়াটার্সের উৎকণ্ঠা তাদের পরবর্তী দ্য ওয়াল (১৯৭৯) রেকর্ডকে আরও অনুপ্রাণিত করেছিল।