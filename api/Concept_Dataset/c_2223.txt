সহস্রাব্দ উন্নয়ন লক্ষ্যমাত্রা (Millennium Development Goals-MDGs) হলো ২০০০ সালে জাতিসংঘ এর সহস্রাব্দ শীর্ষ-বৈঠকের পর প্রতিষ্ঠিত আটটি আন্তর্জাতিক উন্নয়ন লক্ষ্য। সেই সময় ১৯১ টি জাতিসংঘ সদস্য এবং কমপক্ষে ২২ টি আন্তর্জাতিক সংস্থা  ২০১৫ সালের মধ্যে সহস্রাব্দ উন্নয়ন লক্ষ্য অর্জনে সহায়তা করার জন্য প্রতিশ্রুতিবদ্ধ হন। দারিদ্র্য, গুণগত শিক্ষার অভাব, স্বাস্থ্যসেবার অপ্রতুলতা, মাত্রাতিরিক্ত শিশুমৃত্যু, এইডস্, যক্ষ্মা, ম্যালেরিয়ার মতো রোগব্যাধির মহামারির কারণে ব্যাপক হারে জনমৃত্যু ইত্যাদি বেশীরভাগ দেশের বহুকালের সমস্যা। এ সমস্যাগুলো সমাধান করতে না পারলে বিশ্বব্যাপী যে প্রকৃত অর্থে  উন্নয়ন সম্ভবপর নয় তা-ই অনুধাবন করে লক্ষ্যমাত্রাগুলো নির্ধারণ করা হয়। এই ব্যাপারটি অনুধাবন করে ২০০০ সালের সেপ্টেম্বর মাসে জাতিসংঘের রাষ্ট্রপ্রধান ও সরকারপ্রধানগণ সম্মিলিতভাবে অঙ্গীকার করেন যে, ২০১৫ সালের মধ্যে তারা নিজ নিজ দেশে আটটি সুনির্দিষ্ট লক্ষ্য বাস্তবায়ন করবেন। নির্ধারিত আটটি লক্ষ্যমাত্রা হলোঃ

চরম দারিদ্র্য ও ক্ষুধা নির্মূল করা
সার্বজনীন প্রাথমিক শিক্ষা অর্জন
লিঙ্গ সমতা উন্নীত করা এবং নারীর ক্ষমতায়ন
শিশু মৃত্যু হ্রাস করা
মাতৃস্বাস্থ্য উন্নয়ন
এইচআইভি / এইডস, ম্যালেরিয়া, এবং অন্যান্য রোগ প্রতিরোধ
পরিবেশগত স্থায়িত্ব নিশ্চিত করা
উন্নয়নের জন্য একটি বৈশ্বিক অংশীদারত্ব বিকাশ