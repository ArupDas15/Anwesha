ভারতীয় ট্রেড ইউনিয়ন কেন্দ্র (সেন্টার অব ইন্ডিয়ান ট্রেড ইউনিয়ন বা সিটু) ভারতের একটি জাতীয় স্তরের শ্রমিক সংগঠন। ভারতের ত্রিপুরা, কেরালা, পশ্চিমবঙ্গ, তামিলনাড়ু, কানপুর, অন্ধ্রপ্রদেশসহ সমগ্র ভারতবর্ষ জুড়ে এই শ্রমিক সংগঠনটির ব্যাপক প্রভাব রয়েছে। এটি ভারতের অন্যতম জাতীয় রাজনৈতিক দল সিপিআই(এম)-এর শ্রমিক শাখা।

ভারতীয় শ্রম মন্ত্রক কর্তৃক প্রদত্ত তথ্য অনুযায়ী, ২০১৫ সালে ভারতে ৬০,৪০,০০০ জন সিটু সদস্য ছিল। তপন কুমার সেন এই শ্রমিক সংগঠনের সাধারণ সম্পাদক এবং ড. কে. হেমলতা এই শ্রমিক ইউনিয়নের প্রথম মহিলা সভাপতি।  সিটু ওয়ার্কিং ক্লাস (বাংলা- শ্রমিক শ্রেণী) নামে একটি মাসিক পত্রিকা প্রকাশ করে থাকে।
এই শ্রমিক ইউনিয়নটি বিশ্ব ট্রেড ইউনিয়ন ফেডারেশন-এর সাথে যুক্ত।