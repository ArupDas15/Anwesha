আবহাওয়া নিয়ন্ত্রণ (ইংরেজি Weather control) বলতে বায়ুমণ্ডলের অবস্থার পরিবর্তন সাধন করে স্থানীয় বা আঞ্চলিক পর্যায়ে আবহাওয়ার পরিবর্তন করাকে বোঝায়।
প্রাচীনকাল থেকেই মানুষ আবহাওয়াকে বশে আনতে চেয়েছে। দ্বিতীয় বিশ্বযুদ্ধের পরে মেঘ বপন (cloud seeding) প্রক্রিয়ার মাধ্যমে বৃষ্টিপাত বাড়ানোর চেষ্টা করা হয়েছিল। সাধারণত মেঘের মধ্যে কঠিন কার্বন ডাই অক্সাইড বা সিলভার আয়োডাইড ছড়িয়ে দিয়ে জমাটভবনের নিউক্লিয়াস তৈরির মাধ্যমে বৃষ্টিপাত শুরু করার চেষ্টা করা হয়। তবে এর ফলাফল তেমন আশাব্যঞ্জক হয়নি। তবে এই পরীক্ষায় প্রাপ্ত জ্ঞান ব্যবহার করে শিলাবৃষ্টি নিয়ন্ত্রণের প্রয়াস বেশ সফল হয়েছে। প্লেনের মাধ্যমে শিলাবৃষ্টি উৎপাদনী মেঘে সিলভার আয়োডাইড ছড়িয়ে দিলে বেশি বেশি পরিমাণ শিলাকণা উৎপাদিত হয়, ফলে গড়ে শিলার আকার অনেক হ্রাস পায় ও শিলাবৃষ্টিজনিত ক্ষয়ক্ষতি কম হয়। একই পদ্ধতি প্রয়োগ করে অনেক সময় বিমানবন্দরগুলোতে কুয়াশা দূর করা হয়।