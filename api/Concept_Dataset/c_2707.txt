অত্র নিবন্ধটি কমপক্ষে একটি স্বীকৃতিপ্রাপ্ত আন্তর্জাতিক পর্যায়ের ক্রিকেটে অংশগ্রহণকারী ওয়েস্ট ইন্ডিজ ক্রিকেট দলের পুরুষ, যুব ও মহিলা ক্রিকেট অধিনায়ক সম্পর্কীয়। ৩১ মে, ১৯২৬ তারিখে তৎকালীন ইম্পেরিয়াল ক্রিকেট কনফারেন্সে (বর্তমানের - আন্তর্জাতিক ক্রিকেট কাউন্সিল) ভারত ও নিউজিল্যান্ডের সাথে ওয়েস্ট ইন্ডিজ দল একযোগে পূর্ণাঙ্গ সদস্যভূক্ত হয়। ১৯২৮ সালে দলটি লর্ডসে প্রথমবারের মতো ইংল্যান্ডের বিপক্ষে টেস্ট খেলায় প্রতিদ্বন্দ্বিতায় অবতীর্ণ হয়। অন্য প্রতিপক্ষ হিসেবে ১৯৩০-৩১ মৌসুমে অস্ট্রেলিয়ার বিপক্ষে অংশ নেয়।
আইসিসি’র সদস্য হবার পূর্বে দলটি সম্মিলিত ওয়েস্ট ইন্ডিজ দল নামে পরিচিত ছিল। ১৮৮৪ সালে দলটি এ নামে গঠিত হয়। ১৮৮৬ সালে ডেমেরারার চার্লস গাই অস্টিন ওয়াটের নেতৃত্বে সম্মিলিত ওয়েস্ট ইন্ডিজ দল কানাডা ও মার্কিন যুক্তরাষ্ট্র গমন করে। এছাড়াও, জ্যামাইকার লরেন্স ফিফ দলের অধিনায়কের দায়িত্বে ছিলেন। ওয়াটের নেতৃত্বাধীন দলে তিনি সহঃ অধিনায়কেরও দায়িত্ব পালন করেন। ১৮৮৮ সালে ফিরতি সফরে মার্কিন যুক্তরাষ্ট্র ওয়েস্ট ইন্ডিজে আসলে সম্মিলিত ওয়েস্ট ইন্ডিজ দলকে এডওয়ার্ড রাইট নেতৃত্ব দেন।১৮৯৭ সাল থেকে সম্মিলিত ওয়েস্ট ইন্ডিজ দল আরও নিয়মিতভাবে প্রথম-শ্রেণীর ক্রিকেট খেলতে থাকে। তখন দলটি ওয়েস্ট ইন্ডিজ নাম ধারণ করে লর্ড বার্কলি একাদশ কিংবা আরএ বেনেট একাদশের ন্যায় সফরকারী ইংল্যান্ডের শৌখিন দলগুলোর বিপক্ষে খেলতে থাকে। তবে, ১৯১২ সালের পর থেকে মেরিলেবোন ক্রিকেট ক্লাব ওয়েস্ট ইন্ডিজে সফর করেছিল। ওয়েস্ট ইন্ডিজ দলও ১৯০০, ১৯০৬ ও ১৯২৩ সালে ইংল্যান্ডে যায়। সেখানে তারা প্রতিপক্ষ হিসেবে বিভিন্ন ইংরেজ প্রথম-শ্রেণীর ক্রিকেট দল ও ক্ষুদ্রতর কাউন্টি দলগুলোর বিপক্ষে প্রতিদ্বন্দ্বিতায় অবতীর্ণ হয়েছিল।
ঐ সফরগুলোয় অন্যান্য প্রতিপক্ষ দল হিসেবে শৌখিন দল, এমসিসি, একবার ইংল্যান্ড একাদশ, স্কটল্যান্ড ও আয়ারল্যান্ডের বিপক্ষে খেলে। কিছু খেলা প্রথম-শ্রেণীর খেলার মর্যাদা পায়নি। ১৮৯৭ থেকে ১৯২৬ সময়কালে বিভিন্ন অধিনায়ক ওয়েস্ট ইন্ডিজ দলের অধিনায়কের ভূমিকায় অবতীর্ণ হন। তন্মধ্যে, অচার ওয়ার্নার, স্ট্যানলি স্প্রোস্টন (প্রথম-শ্রেণীবিহীন), হ্যারল্ড অস্টিন, ক্লিমেন্ট কিং, আলফ্রেড হ্যারিংটন, এডউইন মোল্ডার, উইলিয়াম শার্লক, পার্সি টারিল্টন, ম্যালকম অস্টিন ও কার্ল নুনেস অন্যতম।