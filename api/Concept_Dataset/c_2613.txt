ভিক্টর লঞ্জো ফ্লেমিং (ইংরেজি: Victor Lonzo Fleming; ২৩ ফেব্রুয়ারি ১৮৮৯ - ৬ জানুয়ারি ১৯৪৯) ছিলেন একজন মার্কিন চলচ্চিত্র পরিচালক, প্রযোজক ও চিত্রগ্রাহক। তার পরিচালিত প্রথম চলচ্চিত্র হোয়েন দ্য ক্লাউডস্‌ রোল বাই (১৯১৯)। তার সবচেয়ে জনপ্রিয় চলচ্চিত্রসমূহ হল দ্য উইজার্ড অব অজ (১৯৩৯) এবং গন উইথ দ্য উইন্ড (১৯৩৯), দ্বিতীয় কাজের জন্য তিনি শ্রেষ্ঠ পরিচালনা বিভাগে একাডেমি পুরস্কার অর্জন করেন। ফ্লেমিঙের এই দুটি চলচ্চিত্র আমেরিকান ফিল্ম ইনস্টিটিউটের ২০০৭ সালের এএফআইয়ের ১০০ বছর...১০০ চলচ্চিত্র তালিকায় সেরা দশে অবস্থান করে। তার নির্মিত অন্যান্য উল্লেখযোগ্য চলচ্চিত্রসমূহ হল দি অ্যাওয়েকেনিং (১৯২৮), রোমাঞ্চকর ট্রেজার আইল্যান্ড (১৯৩৪) ও ক্যাপ্টেন্স কারেজিয়াস (১৯৩৭), মনস্তাত্ত্বিক ভীতিপ্রদ ডক্টর জেকিল অ্যান্ড মিস্টার হাইড (১৯৪১) এবং জীবনীমূলক মহাকাব্যিক জোন অব আর্ক (১৯৪৮)।