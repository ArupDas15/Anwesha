দ্বৈত বেদান্ত বা ভেদবাদ বা তত্ত্ববাদ বা বিম্বপ্রতিবিম্ববাদ হিন্দু দর্শনের বেদান্ত শাখার একটি উপশাখা । মাধবাচার্য (১২৩৮-১৩১৭ খ্রিস্টাব্দ) এই মতবাদের প্রধান প্রবক্তা ছিলেন। দ্বৈত বেদান্ত অনুসারে , ঈশ্বর বা পরমাত্মা এবং জীবাত্মা ভিন্ন । মাধবাচার্যের মতে, প্রতিটি জীবাত্মা ঈশ্বর কর্তৃক সৃষ্ট নয়, কিন্তু তার অস্তিত্বের জন্য সে ঈশ্বরের উপর নির্ভরশীল । রামানুজের মতো মাধবাচার্যও একটি বৈষ্ণবীয় তত্ত্ব ব্যাখ্যা করেছেন । তিনি ব্রহ্ম বা সর্বোচ্চ ঈশ্বর বলতে বিষ্ণুকেই বুঝিয়েছেন।
আদি শঙ্করাচার্যের অদ্বৈত বেদান্ত ও রামানুজের বিশিষ্টাদ্বৈত বেদান্তের মতো মাধবাচার্যের দ্বৈত বেদান্তও হিন্দুসমাজের ধর্মবিশ্বাসের একটি অন্যতম প্রধান ভিত্তি । অপেক্ষাকৃত পরবর্তীকালের ধর্মগুরু নিম্বার্ক , বল্লভাচার্য ও চৈতন্য মহাপ্রভু মাধবাচার্যের দ্বৈত বেদান্ত মতের দ্বারা অল্পবিস্তর প্রভাবিত হয়েছিলেন । দ্বৈত বেদান্তের ভিত্তিতে বেদ, উপনিষদ্‌, ব্রহ্মসূত্র, মহাভারত, পঞ্চরাত্র ও পুরাণ গ্রন্থের নতুন ব্যাখ্যা প্রদান করা হয়।

