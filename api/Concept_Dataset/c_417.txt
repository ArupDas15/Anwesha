নেপালি সেনাবাহিনী (নেপালি: नेपाली सेना, অনুবাদ 'নেপালী সেনা') হচ্ছে নেপালের রাষ্ট্রীয় সেনাবাহিনী; এটা নেপালি সশস্ত্র বাহিনী হিসেবেও পরিচিত, নেপাল একটি স্থলবদ্ধ রাষ্ট্র, দেশটির কোনো নৌ এবং বিমান বাহিনী নেই; নেপালি সেনাবাহিনীই নেপালের একমাত্র সশস্ত্র বাহিনী। ১৭৬২ সালে নেপালের রাজকীয় শাসক পৃথ্বীনারায়ণ শাহ এই সেনাবাহিনী তৈরি করেছিলেন। ২০০৮ সালে পর্যন্ত এই সেনাবাহিনীর নাম 'রাজকীয় নেপালি সেনা' ছিলো। ২০০৮ সালের ২৮শে মে রাজকীয় নেপালি সেনা 'নেপালি সেনা' হিসেবে আত্মপ্রকাশ করে। এই সেনাবাহিনী কখনো ব্রিটিশদের প্রশিক্ষণ নেয়নি কারণ নেপাল কখনো ব্রিটিশদের অধীনে ছিলোনা। নেপালি সেনাবাহিনীতে কোনো ধরনের ইংরেজি শব্দ ব্যবহৃত হয়না, সকল সৈনিক এবং কর্মকর্তাদের পদবীও নেপালি ভাষাতে চলে যদিও ইংরেজি ভাষাতে পদবীগুলোর অনুবাদ আছে।
নেপালি সেনাবাহিনীতে মোট আটটি ডিভিশন ফরমেশন রয়েছে যদিও এগুলোর গঠন ব্রিটিশ সেনাবাহিনীর মতো নয় এবং নেপালি সেনাবাহিনীতে কোনো ব্রিটিশ শৈলীর রেজিমেন্ট নেই। সেই ১৭৬২ সালে থেকেই নেপালের সাধারণ নারীরা সেনাবাহিনীতে সৈনিক হিসেবে যোগদান করার সুযোগ পেয়ে আসছেন; নারীদেরকে পদাতিক সৈন্যবাহিনীতেও নেওয়া হয়। ১৭৬২ সালে গঠিত শ্রীনাথ পদাতিক বাহিনীর অর্ধেক সৈন্য হিসেবে নারীদেরকে নেওয়া হয়েছিলো। নেপালি সেনাবাহিনীর সৈনিক এবং কর্মকর্তাদের প্রশিক্ষণ নেপালেই হয়ে থাকে তবে সব ধরনের প্রশিক্ষণ নেপালিরা একসময় ভারত থেকে গ্রহণ করতো এবং এখনো অনেক প্রশিক্ষণের জন্য নেপালিরা ভারতে যায়। ১৯৬০-এর দশক থেকে নেপালি সেনাবাহিনীর নিয়ম-কানুন সহ প্রশিক্ষণ, পদমর্যাদা, স্যালুট ইত্যাদি ভারতীয় সেনাবাহিনীর অনুকরণে করার সিদ্ধান্ত হয়; ২০০০-এর দশক থেকে নেপালি সেনাবাহিনী প্রায় পুরোপুরি ভারতীয়দের মতো হয়ে যায়। দীর্ঘ মেয়াদী প্রক্রিয়ার মাধ্যমে নেপালি সেনাবাহিনী গঠিত হচ্ছিলো।

