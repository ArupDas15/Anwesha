এন১০৪ বা ফেনী-নোয়াখালী জাতীয় মহাসড়ক বাংলাদেশের দক্ষিণাঞ্চলের একটি জাতীয় মহাসড়ক। এটির দৈর্ঘ্য ৪৯ কিলোমিটার (৩০ মাইল প্রায়)। এই মহাসড়কটি চট্টগ্রাম বিভাগের ফেনী জেলা শহরের ট্রাঙ্ক রোড থেকে শুরু হয়ে ফেনী জেলার দাগনভূঞা উপজেলা, নোয়াখালী জেলার সেনবাগ উপজেলা ও বেগমগঞ্জ উপজেলা হয়ে নোয়াখালী শহরের সোনাপুর যেয়ে শেষ হয়েছে। ৪৯ কিলোমিটার পথে এটি তেমুহনী, দাগনভূঞাঁ, তুলাতলি, সেবারহাট, সেনবাগ, বেগমগঞ্জ, মাইজদী, সোনাপুরে একাধিক জেলাকে সড়কপথে যুক্ত করেছে। এর মধ্যে দাগনভূঞা-কোম্পানিগঞ্জ-কবিরহাট-সোনাপুর সড়ক, সোনাপুর-রামগতি সড়ক, সোনাইমুড়ি-সেনবাগ-বসুরহাট বাইপাস সড়ক উল্লেখযোগ্য।
এছাড়া এ মহাসড়ক বেগমগঞ্জ চৌরাস্তায় দুইটি আঞ্চলিক মহাসড়ক এবং ফেনীর মহিপালে একটি জাতীয় মহাসড়কের সঙ্গে যুক্ত হয়েছে। আঞ্চলিক মহাসড়ক দুইটি হলো নোয়াখালী-কুমিল্লা আঞ্চলিক মহাসড়ক ও নোয়াখালী-লক্ষীপুর আঞ্চলিক মহাসড়ক। জাতীয় মহাসড়কটি হলো ঢাকা-চট্টগ্রাম মহাসড়ক।
চট্টগ্রাম, পার্বত্য চট্টগ্রাম ও কক্সবাজারের সাথে বরিশাল ও খুলনা বিভাগ-এর জেলাসমূহের প্রাথমিক যোগাযোগের মাধ্যম এই মহাসড়ক।  মহাসড়কটি চার লেনে উন্নীতকরণের কাজন অগ্রসরমান।

