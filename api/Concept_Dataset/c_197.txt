আর্টেমিস গ্রিক পুরাণের অরণ্যদেবী এবং বারো অলিম্পিয়ানদের অন্যতম। রোমক পুরাণে আর্টেমিসের প্রতিষঙ্গী চরিত্র ডায়ানা। অ্যাপোলো এবং আর্টেমিস যমজ ভাইবোন।গ্রিক পুরাণে আর্টেমিসকে চিরকাল অরণ্যচারী এবং চিরকুমারীরূপে ফুটিয়ে তোলা হয়েছে। তার সহচরী বনপরীরাও তারই মতো চিরকুমারী। দেবতা এমনকি মানুষও কখনো আর্টেমিস এবং তার সহচরীদের ভালোবাসা পায়নি। কেবল কিছুকালের জন্য বিখ্যাত শিকারী ওরাইয়নের সঙ্গে আর্টেমিসের শখ্য গড়ে উঠেছিলো। কিন্তু দুর্ভাগ্যবশত ওরাইয়ন, অ্যাপোলোর চক্রান্তে আর্টেমিসের হাতেই নিহত হন।আর্টেমিস অতি অল্পতেই উত্তেজিত ও রাগান্বিত হন এবং তার বিরাগভাজনদেরকে কঠিনতম শাস্তি দেন। নাইওবীর সাত কন্যাকে তিনি হত্যা করেন এবং তার অভিশাপের কারণে তিনি অ্যাকটিয়ন মৃগের রূপ ধারণ করলে নিজের শিকারী কুকুরদের দ্বারা নিহত হন।আর্টেমিস, গ্রিক ও ট্রয়ের যুদ্ধে অ্যাপোলোর সাথে ট্রোজানপক্ষ অবলম্বন করলে হেরা কর্তৃক প্রহৃত হন এবং পালিয়ে যেতে বাধ্য হন।

