বহু-ক্রীড়া প্রতিযোগিতা বা বহু-ক্রীড়াবিশিষ্ট প্রতিযোগিতা বা বহু-ক্রীড়াবিশিষ্ট অনুষ্ঠান হল একটি সংগঠিত ক্রীড়া প্রতিযোগিতা, যেখানে একাধিক ভিন্ন ভিন্ন ক্রীড়া বিষয়ের উপর একাধিক দিন ধরে প্রতিযোগিতা অনুষ্ঠিত হয় এবং এতে প্রায় (বেশিরভাগ) সকল জাতি রাষ্ট্রের ক্রীড়াবিদগণ ও ক্রীড়া দলসমূহ অংশগ্রহণ করে থাকে। বিশ্বের প্রথম, প্রধান, আধুনিক ও আন্তর্জাতিক তৎপর্যপূর্ণ বহু-ক্রীড়া প্রতিযোগিতা হল আধুনিক অলিম্পিক ক্রীড়া প্রতিযোগিতা।
অলিম্পিকের পরে অলিম্পিক এর আদলে অনেক আঞ্চলিক বহু-ক্রীড়া প্রতিযোগিতা প্রতিষ্ঠিত হয়েছে। অধিকাংশ প্রতিযোগিতার মৌলিক কাঠামো একই। গেমস কয়েকদিন ধরে অনুষ্ঠিত হয় এবং প্রতিটি প্রতিযোগিতার জন্য স্বাগতিক শহর পরিবর্তন করা হয়। প্রতিটি দেশ প্রতিযোগিতার ধরন অনুসারে প্রতিযোগিতায় জাতীয় দল, পৃথক ক্রীড়াবিদ এবং পৃথক দল পাঠায়। ক্রীড়াবিদ বা দলকে যথাক্রমে প্রথম, দ্বিতীয় ও তৃতীয় স্থানের জন্য স্বর্ণ, রৌপ্য ও ব্রোঞ্জ পদক প্রদান করা হয়। গেমস বা প্রতিযোগিতা সাধারণত প্রতি চার বছর পরপর অনুষ্ঠিত হয়, যদিও কিছু বাৎসরিক প্রতিযোগিতা রয়েছে।

