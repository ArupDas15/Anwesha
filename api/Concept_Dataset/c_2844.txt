মার্ভেল সিনেম্যাটিক ইউনিভার্সের টেলিভিশন সিরিজ হলো মার্কিন সুপারহিরো টেলিভিশন সিরিজ যা মার্ভেল কমিকসে প্রকাশিত চরিত্রের উপর ভিত্তি করে নির্মিত। অনুষ্ঠানগুলো ২০১৩ থেকে প্রোডাকশনে রয়েছে এবং এই সময়ে মার্ভেল টেলিভিশন এবং এবিসি স্টুডিওস চারটি সিরিজের প্রিমিয়ার করেছে এবং আরো আটটি ডেভেলপমেন্টের বিভিন্ন স্তরে রয়েছে। এবিসিতে প্রচারকৃত সিরিজগুলোতে প্রতি মৌসুমে গড়ে প্রায় ৭-৮ মিলিয়ন দর্শক হয় এবং প্রতিটি সিরিজ সমালোচকদের প্রশংসা লাভ করেছে।
এই কাল্পনিক দুনিয়ার প্রথম সিরিজ মার্ভেল’স এজেন্টস অফ শিল্ড ২০১৩–১৪ টেলিভিশন মৌসুমে এবিসিতে প্রচার শুরু হয়। ২০১৪–১৫ টেলিভিশন মৌসুমে এর সাথে যোগ হয় নতুন সিরিজ মার্ভেল’স এজেন্ট কার্টার। এছাড়া মার্ভেল’স ড্যামেজ কন্ট্রোল নামের একটি নতুন অনুষ্ঠান প্রচারের অপেক্ষায় রয়েছে। এছাড়া নেটফ্লিক্সের মার্ভেল সিরিজ মার্ভেল’স ডেয়ারডেভিল এবং মার্ভেল’স জেসিকা জোনস শুরু হয় ২০১৫ সালে। ২০১৬ সালে নতুন সিরিজ মার্ভেল’স লুক কেজ মুক্তি পাবে। এর ধারাবাহিকতায় মার্ভেল’স আয়রন ফিস্ট এবং মিনি সিরিজ মার্ভেল’স দ্য ডিফেন্ডারস প্রচারের পরিকল্পনা রয়েছে।
ক্লার্ক গ্রেগ এবং হেইলি অ্যাটওয়েল যথাক্রমে এজেন্টস অফ শিল্ড সিরিজে ফিল কোলসন এবং এজেন্ট কার্টার সিরিজে পেগি কার্টার চরিত্রে অভিনয় করেন। ডেয়ারডেভিল সিরিজের প্রধান চরিত্র ম্যাট মার্ডক/ডেয়ারডেভিল হিসেবে অভিনয় করেন চার্লি কক্স, অন্যদিকে জেসিকা জোনস সিরিজের প্রধান চরিত্র জেসিকা জোনস হিসেবে অভিনয় করেন ক্রিস্টেন রিটার। এই সিরিজে লুক কেজ চরিত্রে দেখা গেছে মাইক কোল্টারকে যিনি তার নিজস্ব সিরিজ লুক কেজ-এ অভিনয় করেন। আর আয়রন ফিস্ট সিরিজে অভিনয় করেন ফিন জোনস যিনি দ্য ডিফেন্ডার মিনি সিরিজের জন্য কক্স, রিটার এবং কোল্টারের সাথে যোগ দেন। এছাড়াও সিরিজগুলোতে এমসিইউ চলচ্চিত্র এবং ওয়ান শটের বিভিন্ন অভিনেতা তাদের চরিত্রের পুনরাবৃত্তি করেন।