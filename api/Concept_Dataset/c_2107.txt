কোনও দেশের অধিবাসীরা দেশটির প্রাকৃতিক সম্পদ, জমি, শ্রম, মূলধন, ইত্যাদি অর্থনৈতিক উৎপাদনের উপকরণসমূহ কাজে লাগিয়ে বিভিন্ন প্রকার অর্থনৈতিক উৎপাদনমূলক কার্যাবলীর মাধ্যমে একটি নির্ধারিত সময়সীমার মধ্যে (সাধারণত এক বছরে) যে পরিমাণ পণ্যদ্রব্যাদি ও সেবাকর্মসমূহ উৎপাদন করে, তাদের আর্থিক মূল্যের সমষ্টিকে জাতীয় আয় বলে। সাধারণত এর সাথে অর্থের সাহায্যে পরিমাপযোগ্য বিদেশ থেকে উপার্জিত আয়ও অন্তর্ভুক্ত থাকে।
অর্থশাস্ত্রে জাতীয় আয় ও উৎপাদন পরিমাপের বিভিন্ন পদ্ধতি বিদ্যমান, যেগুলি কোনও দেশ বা অঞ্চলের মোট অর্থনৈতিক কার্যাবলীর প্রাক্কলন প্রদান করে। এগুলির মধ্যে আছে স্থূল বা মোট অভ্যন্তরীণ (দেশজ) উৎপাদন, স্থূল বা মোট জাতীয় উৎপাদন, নীট অভ্যন্তরীণ (দেশজ) উৎপাদন, নীট জাতীয় উৎপাদন, স্থূল বা মোট জাতীয় আয়, নীট জাতীয় আয় এবং সমন্বিত জাতীয় আয় (প্রাকৃতিক সম্পদ নিঃশেষীকরণ গণনায় ধরে সমন্বিত নীট জাতীয় আয়, যাকে উপকরণ ব্যয়ে জাতীয় নীট আয়)। এগুলি সবই অর্থনীতির অভ্যন্তরে বিভিন্ন খাত দ্বারা উৎপাদিত পণ্যদ্রব্য ও সেবাকর্মের সমষ্টি পরিমাপের সাথে সম্পর্কিত। এগুলি সীমানা সাধারণত ভূগোল বা নাগরিকত্ব দ্বারা সংজ্ঞায়িত করা হয়। কোনও কোনও পরিমাপে 
শুধুমাত্র অর্থের বিনিময়ে লেনদেনকৃত পণ্যদ্রব্য ও সেবা পরিমাপ করা হয়, আবার অন্য কিছু পরিমাপে অর্থ ছাড়াই বিনিময়কৃত পণ্য ও সেবার আর্থিক মূল্যমান নির্ধারণ করে সেগুলিকেও পরিমাপের আওতায় আনা হয়।