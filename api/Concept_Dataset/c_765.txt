দ্য টাইমস (ইংরেজিতে: The Times) যুক্তরাজ্যের একটি দৈনিক। ১৭৮৫ সালে পত্রিকাটি যুক্তরাজ্যে প্রথম প্রকাশিত হয়। সেসময় এটি দ্য ডেইলি ইউনিভার্সাল রেজিস্টার নামে পরিচিত ছিল।
দ্য টাইমস এবং দ্য সানডে টাইমস উভয়ই টাইমস নিউজপেপারস লিমিটেড কর্তৃক প্রকাশিত হয়। টাইমস নিউজপেপারস লিমিটেড নিউজ ইন্টারন্যাশনালের একটি অঙ্গপ্রতিষ্ঠান। নিউজ ইন্টারন্যাশনালের স্বত্বাধিকারী প্রতিষ্ঠান হল নিউজ কর্পোরেশন গ্রুপ। ঐতিহ্যগতভাবে পত্রিকাটি কনজার্ভেটিভ পার্টির সমর্থক। তবে ২০০১ ও ২০০৫ সালের সাধারণ নির্বাচনে এটি লেবার পার্টি সমর্হতন করেছিল। একটি গবেষণা জরিপে দেখা গেছে যে, দ্য টাইমস এর ৪০% পাঠক কনজার্ভেটিভ পার্টিস সমর্থক, ২৯% পাঠক লিবারেল ডেমোক্রেটস-এর সমর্থক এবং ২৬% লেবার পার্টিস সমর্থক।দ্য টাইমস “টাইমস” নামের মূল সংবাদপত্র। অন্যান্য পত্রিকা যেমন- দ্য নিউ ইয়র্ক টাইমস, দ্য লস অ্যাঞ্জেলেস টাইমস, দ্য ডেইলি টাইমস, দ্য টাইমস অফ ইন্ডিয়া, দ্য স্ট্রেইট টাইমস, দ্য টাইমস অফ মালটা, এবং দ্য আইরিশ টাইমস এই পত্রিকা হতেই “টাইমস” শব্দটি গ্রহণ করেছে। উত্তর আমেরিকায় দ্য টাইমস “লন্ডন টাইমস” বা “দ্য টাইমস অফ লন্ডন” নামেও পরিচিত। দ্য টাইমস পত্রিকার মাধ্যমেই বিশ্বব্যাপী টাইমস রোমান ফন্টের প্রচলন শুরু হয়।
২১৯ বছর ধরে দ্য টাইমস ব্রডশিট আকারে প্রকাশিত হত। তরুণ পাঠকদের আকর্ষণ এবং গণপরিবহনে সুবিধাজনকভাবে পড়ার জন্য ২০০৪ সাল থেকে পত্রিকাটি ট্যাবলয়েড আকারে প্রকাশিত হয়ে আসছে। দ্য টাইমসের মার্কিন সংস্করণ ২০০৬ এর ৬ জুন হতে প্রকাশিত হচ্ছে।