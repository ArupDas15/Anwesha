আনোয়ার /এনভার পাশা (উসমানীয় তুর্কি ভাষা: انور پاشا‎; তুর্কী: Enver Paşa) বা ইসমাইল এনভার/আনোয়ার পাশা (اسماعیل انور پاشا‎; İsmail Enver Paşa) (জন্মনাম ইসমাইল আনোয়ার; ২২ নভেম্বর ১৮৮১ – ৪ আগস্ট ১৯২২) ছিলেন একজন উসমানীয় সামরিক অফিসার ও ১৯০৮ খ্রিষ্টাব্দের তরুণ তুর্কি বিপ্লবের একজন নেতা। তাকে আর্মেনীয় গণহত্যা ও এসিরিয় গণহত্যার সাথে সংশ্লিষ্ট ধরা হয়। বলকান যুদ্ধ ও প্রথম বিশ্বযুদ্ধ উভয় সময়ে তিনি উসমানীয় সাম্রাজ্যের প্রধান নেতা ছিলেন। সমগ্র কর্মজীবনে তিনি সামরিক বাহিনীর পদোন্নতির মাধ্যমে বর্ধমান পদবির জন্য পরিচিত ছিলেন। এগুলোর মধ্যে ছিল আনোয়ার এফেন্দি (انور افندي‎), আনোয়ার বে (انور بك‎) এবং শেষে আনোয়ার পাশা। মিরলিভি পদে উন্নীত হওয়ার পর উসমানীয় সামরিক অফিসারদের “পাশা” পদবিটি দেয়া হত।
১৯১৩ এর অভ্যুত্থানের পর আনোয়ার পাশা উসমানীয় সাম্রাজ্যের যুদ্ধমন্ত্রীর পদে আসীন হন। আনোয়ার পাশা, তালাত পাশা, জামাল পাশা এ তিনজন ব্যক্তির সমষ্টিকে তিন পাশা বলা হত। ১৯১৩ থেকে ১৯১৮ তে প্রথম বিশ্বযুদ্ধ শেষ হওয়ার আগ পর্যন্ত তারাই কার্যত সাম্রাজ্য শাসন করেন। যুদ্ধমন্ত্রী ও কমান্ডার ইন চিফ হিসেবে উসমানীয় সরকারে তিনি সবচেয়ে ক্ষমতাশালী ব্যক্তি হিসেবে বিবেচিত হতেন। দেশে তিনি "the hero of the revolution" হিসেবে সম্মানিত ছিলেন, জার্মানরা তুরস্ককে বলত "Enverland" এবং ব্রিটিশরা তাকে "the one whose power was absolute and ambitions were grandiose" বলে অবিহিত করত।