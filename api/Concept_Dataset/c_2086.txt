কান্তোও অঞ্চল (関東地方, কান্তোও-চিহোও) হল জাপানের বৃহত্তম দ্বীপ হোনশুর একটি ভৌগোলিক অঞ্চল। বৃহত্তর টোকিও মহানগর অঞ্চল সমেত সাতটি প্রশাসনিক অঞ্চল এই ভৌগোলিক অঞ্চলের অন্তর্গত, যথা: গুন্‌মা, তোচিগি, ইবারাকি, সাইতামা, টোকিও, চিবা এবং কানাগাওয়া। কান্তোও অঞ্চলের ভৌগোলিক সীমার প্রায় ৪৫% কান্তোও সমভূমির অন্তর্গত। অবশিষ্ট অংশ পর্বতময়। জাপান স্ট্যাটিস্টিক্স ব্যুরো পরিচালিত ২০১০ এর আদমশুমারি অনুযায়ী এই অঞ্চলের জনসংখ্যা ছিল ৪,২৬,০৭,৩৭৬ জন। এই সংখ্যা জাপানের সমসাময়িক মোট জনসংখ্যার প্রায় এক তৃতীয়াংশ।

