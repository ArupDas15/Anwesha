গ্নু জেনারেল পাবলিক লাইসেন্স বা গ্নু জিপিএল (ইংরেজি: GNU General Public License, GNU GPL) হলো ব্যাপকভাবে ব্যবহৃত ফ্রি সফটওয়্যার লাইসেন্স, যেটি ব্যবহারকারীর সফটওয়্যারটি রান করা, অধ্যয়ন করা, ভাগাভাগি করা ও মোডিফাই করার স্বাধীনতা নিশ্চিত করে। লাইসেন্সটি মূলত গ্নু প্রকল্পের জন্যে এফএসএফের রিচার্ড স্টলম্যান লিখেছিলেন। জিপিএল একটি কপিলেফট লাইসেন্স, যার মানে ডেরিভেটিভ কার্য শুধুমাত্র একই লাইসেন্সের শর্তাবলী অনুযায়ী বিতরণ করা যাবে। এ বৈশিষ্ট্য অন্যান্য অনুমতিসূচক ফ্রি সফটওয়্যার লাইসেন্স যেমন বিএসডি লাইসেন্স ও এমআইটি লাইসেন্সের সাথে এর পার্থক্য গড়ে দেয়। জিপিএল হলো সাধারণ ব্যবহারের জন্যে প্রথম কপিলেফট লাইসেন্স।
ঐতিহাসিকভাবে, জিপিএল লাইসেন্স পরিবার ফ্রি ও ওপেন সোর্স সফটওয়্যার ডোমেইনে সবচেয়ে জনপ্রিয়গুলোর একটি। জিপিএলের অধীনে লাইসেন্সকৃত জনপ্রিয় ফ্রি সফটওয়্যার প্রোগ্রামের মধ্যে রয়েছে লিনাক্স কার্নেল এবং গ্নু কম্পাইলার কালেকশন (জিসিসি)। ড্যাভিড এ. হুইলার দাবী করেন, জিপিএলের প্রদত্ত কপিলেফটই লিনাক্স-ভিত্তিক সিস্টেমের সফটওয়্যার সাফল্যের কারণ। এটি এ কার্নেলের পেছনে অবদান রাখা প্রোগ্রামারদের এমন একটি নিশ্চয়তা দেয় যে, তাদের কাজ পুরো বিশ্বের জন্যে ভাল কিছু বয়ে আনবে। ২০০৭ সালে, গ্নু জিপিএল সংস্করণ ২ এর দীর্ঘ ব্যবহারের ফলে প্রাপ্ত সমস্যাকে ঠিক করে তৃতীয় সংস্করণটি(গ্নু জিপিএল তৃতীয় সংস্করণ) মুক্তি পায়। লাইসেন্সকে হালনাগাদ রাখতে জিপিএল লাইসেন্স একটি ঐচ্ছিক "এনি লেটার ভার্শন" লেখা বহন করে, যা ব্যবহারকারীদের এফএসএফ দ্বারা হালনাগাদকৃত নতুন সংস্করণের শর্তাবলী বা মূল শর্তাবলীর মধ্যে নির্বাচন করতে দেয়। ডেভেলপাররা তাদের সফটওয়্যারটি লাইসেন্সিং করার সময় এটি চায়লে বাদ দিতে পারে; উদাহরণস্বরূপ লিনাক্স কার্নেল "এনি লেটার ভার্শন" ছাড়া জিপিএল ২য় সংস্করণের অধীনে লাইসেন্সিং করেছে।