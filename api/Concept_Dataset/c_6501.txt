যানবাহন রাখা, যানবাহন দাঁড় করানো বা ইংরেজিতে  পার্কিং করা (Parking) বলতে কোনও চলন্ত যানবাহনকে সাময়িকভাবে স্বল্প বা দীর্ঘ সময়ের জন্য রাস্তার পাশে বা কোনও পূর্বনির্ধারিত ও সুবন্দোবস্ত প্রদানকারী স্থানে থামিয়ে রাখাকে বোঝায়। যানচালক ইঞ্জিন চালু রেখে আসনে বসে খুবই সাময়িক সময়ের জন্য যান দাঁড় করিয়ে রাখতে পারেন। কিংবা ইঞ্জিন বন্ধ করে দরজায় তালা লাগিয়ে দীর্ঘ সময়ের জন্য যান রেখে অন্যত্র চলে যেতে পারেন। সাধারণত রাস্তার পাশে গাড়ি রাখার অনুমতি থাকে, তবে ক্ষেত্রবিশেষে বিধিনিষেধ থাকতে পারে। কিছু ভবনের চৌহদ্দির অভ্যন্তরে ভবনের অধিবাসীদের বা তাদের অতিথিদের জন্য নিচতলায় বা ভূগর্ভে গাড়ি রাখার সুব্যবস্থা থাকে। বিভিন্ন দেশ ও স্থানীয় প্রশাসনগুলি যানবাহন রাখার জায়গা সম্পর্কে নিয়ম প্রণয়ন করে থাকে।
বড় শহরগুলিতে যেখানে যানবাহন চলাচল বেশি, সেখানে রাস্তার পাশে যান রাখার জায়গা নির্দিষ্ট করা থাকে, যার বাইরে অর্থাৎ অন্যত্র যান রাখা নিষেধ করা থাকে। এগুলিকে গাড়ি রাখার নির্ধারিত স্থান (ইংরেজিতে "পার্কিং স্পেস") বলা হয়। অনেক সময় নির্ধারিত স্থানে যানবাহন রাখতে স্থানীয় প্রশাসনকে ঘণ্টাপ্রতি ভাড়া দিতে হয়। অনেক ক্ষেত্রে প্রশাসনিক বা বাণিজ্যিক কার্যালয় ভবনের গাড়ি রাখার বড় আকারের উন্মুক্ত স্থান বা চত্ত্বর থাকে, যাকে ইংরেজিতে "পার্কিং লট" বলে। কখনও কখনও (বাণিজ্যিক বা আবাসিক) বহুতল ভবনের নিচে ভূগর্ভস্থ এক বা একাধিক তলা জুড়ে যানবাহন রাখার সুবন্দোবস্ত থাকে। ২০শ শতকের শেষে এসে কেবল যানবাহন রাখার জন্যই বহুতল ভবন নির্মাণ করা শুরু হয়, যাকে "গাড়ি রাখার বহুতল ভবন" (ইংরেজিতে "মাল্টিস্টোরি কার পার্ক") বলে।