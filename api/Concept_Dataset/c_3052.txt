ম্যাচ রেফারি ক্রিকেট খেলার একটি পরিভাষা। একজন ম্যাচ রেফারি প্রাতিষ্ঠানিকভাবে মনোনীত হয়ে থাকেন। পেশাদার ক্রিকেট খেলা নির্দিষ্ট মানদণ্ডে পরিচালিত হচ্ছে কি-না তা তিনি নিশ্চিত করেন। এছাড়াও তিনি প্রয়োজনবোধে ক্রিকেটারদের জরিমানা নির্ধারন কিংবা অনৈতিকভাবে খেলা হচ্ছে কি-না তা-ও পর্যবেক্ষণ করেন। আন্তর্জাতিক ক্রিকেট কাউন্সিল (আইসিসি) কর্তৃপক্ষ টেস্ট ম্যাচ ও একদিনের আন্তর্জাতিক ক্রিকেট খেলার জন্য ম্যাচ রেফারিকে মনোনীত করে থাকেন। যে সকল খেলা আন্তর্জাতিক পর্যায়ের নয়, সে সকল খেলার জন্য কোন রেফারির প্রয়োজন পড়ে না।
খেলা চলাকালীন সময়ে তিনি মাঠে অবস্থান করেন না। তবে, দর্শকদের সাথে খেলার বিষয়াবলী সম্পর্কে সম্যক অবগত হবার প্রচেষ্টা চালান। খেলার ফলাফলের জন্য তিনি কোন সিদ্ধান্ত গ্রহণ করেন না। মাঠে খেলা পরিচালনায় নিযুক্ত আম্পায়ারগণই এ দায়িত্ব পালন করে থাকেন। আইসিসি ক্রিকেট কোড অব কন্ডাক্ট অনুযায়ী খেলা অনুষ্ঠিত হচ্ছে কি-না তা যাচাই করেন। কোন কারণে নিয়ম-কানুনের ব্যতয় ঘটলে তিনি যে-কোন ধরনের আইন লঙ্ঘনের জন্য শাস্তিপ্রদানে পিছু হটেন না।