উইলিয়াম অলিভার স্টোন (জন্ম: ১৫ সেপ্টেম্বর ১৯৪৬) হলেন একজন মার্কিন চলচ্চিত্র পরিচালক, চিত্রনাট্যকার, ও লেখক। স্টোন মিডনাইট এক্সপ্রেস (১৯৭৮) চলচ্চিত্রের লেখনীর জন্য শ্রেষ্ঠ উপযোগকৃত চিত্রনাট্য বিভাগে একাডেমি পুরস্কার অর্জন করেছেন। তিনি নন্দিত গ্যাংস্টার চলচ্চিত্র স্কারফেস (১৯৮৩) রচনা করেছেন। স্টোন যুদ্ধভিত্তিক নাট্যধর্মী প্লাটুন (১৯৮৬) চলচ্চিত্র রচনা ও পরিচালনার জন্য প্রসিদ্ধি অর্জন করেন, ছবিটি শ্রেষ্ঠ পরিচালনা ও শ্রেষ্ঠ চলচ্চিত্র বিভাগে একাডেমি পুরস্কার অর্জন করে। প্লাটুন হল ভিয়েতনাম যুদ্ধভিত্তিক ত্রয়ী চলচ্চিত্র ধারাবাহিকের প্রথম কিস্তি। এর পরবর্তী দুটি কিস্তি হল বর্ন অন দ্য ফোর্থ অব জুলাই (১৯৮৯), যার জন্য স্টোন শ্রেষ্ঠ পরিচালনা বিভাগে তার দ্বিতীয় অস্কার অর্জন করেন এবং হেভেন অ্যান্ড আর্থ (১৯৯৩)। তার অন্যান্য উল্লেখযোগ্য চলচ্চিত্র হল সালভাদোরীয় গৃহযুদ্ধভিত্তিক সালভাদোর (১৯৮৬), আর্থিক নাট্যধর্মী ওয়াল স্ট্রিট (১৯৮৭) ও এর ২০১০ সালের অনুবর্তী পর্ব মানি নেভার স্লিপস, জিম মরিসনের জীবনীমূলক দ্য ডোরস (১৯৯১), ব্যঙ্গাত্মক ব্ল্যাক কমেডি অপরাধমূলক ন্যাচারাল বর্ন কিলার্স (১৯৯৪), এবং মার্কিন রাষ্ট্রপতিত্ব নিয়ে ত্রয়ী চলচ্চিত্র - জেএফকে (১৯৯১), নিক্সন (১৯৯৫) ও ডব্লিউ (২০০৮)। তার সাম্প্রতিক চলচ্চিত্র হল স্নোডেন (২০১৬)।