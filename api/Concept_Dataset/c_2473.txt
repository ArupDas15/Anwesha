মালাগাসি ভাষা সর্বপশ্চিমে অবস্থিত মালয়-পলিনেশীয় ভাষা। এটি পূর্ব আফ্রিকার উপকূলের কাছে মাদাগাস্কার দ্বীপে প্রচলিত। ধারণা করা হয় ভাষাটির আদি উৎস ইন্দোনেশীয় দ্বীপপুঞ্জের পশ্চিমাংশে, সম্ভবত বোর্নিও দ্বীপে। মালাগাসি ভাষার সাথে ঘনিষ্ঠতম সম্পর্কের ভাষাটির নাম মাআনিয়ান ভাষা, যা দক্ষিণ বোর্নিওতে প্রচলিত। মাদাগাস্কারের আদিবাসী লোকেরা প্রায় ৩৬টি গোত্রে বিভক্ত এবং ইন্দোনেশীয় ও আফ্রিকান মিশ্র রক্তের মানুষ; এরাও মালাগাসি নামে পরিচিত।
ধারণা করা হয় আফ্রিকান ও ইন্দোনেশীয়রা দ্বীপটিতে ৫ম শতকে বসতি স্থাপন করেছিল। ১৫শ শতক পর্যন্ত এখানে ইন্দোনেশীয়রা পাড়ি জমাত। ১৭শ শতকের শুরুর দিকে বেশ কিছু মালাগাসি রাজত্বের সৃষ্টি হয়। ১৮শ শতক নাগাদ মেরিনা জাতির লোকেরা বাকি সব রাজত্বকে পদানত করে। প্রোটেস্টান্ট লন্ডন মিশনারি সোসাইটি দ্বীপটিতে পা রাখে এবং মেরিনা ভাষাটির জন্য একটি লিখন পদ্ধতি উদ্ভাবন করে। এই মেরিনা ভাষাই বর্তমানে মালাগাসি ভাষা নামে পরিচিত।
১৯৬০ সালে মাদাগাস্কার স্বাধীন মালাগাসি প্রজাতন্ত্রে পরিণত হলে মালাগাসি ভাষা ফরাসি ভাষার সাথে সহ-সরকারী ভাষার মর্যাদা লাভ করে। দ্বীপের ১ কোটি ৩০ লক্ষ অধিবাসীর প্রায় সবাই এই ভাষাতে কথা বলেন। এছাড়াও মাদাগাস্কারের পূর্বে কমোরোস ও রেউনিওঁ দ্বীপপুঞ্জেও ভাষাটি প্রচলিত। ফরাসি ঔপনিবেশিক শাসনের সময় ফরাসি ভাষার গুরুত্ব বৃদ্ধি পায় এবং মালাগাসি ভাষা অবহেলিত হয়। বর্তমানে আন্তর্জাতিক ভাষা হিসেবে ফরাসি ভাষার মর্যাদা এখনও রয়ে গেছে; মালাগাসির শিক্ষিত অভিজাত শ্রেণী ফরাসি ভাষায় শিক্ষিত।