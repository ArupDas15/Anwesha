ভাষাবিজ্ঞানের আলোচনায় উপার্থকতা ও অধ্যর্থকতা বলতে দুইটি শব্দের মধ্যে এক ধরনের অর্থতাত্ত্বিক সম্পর্ককে নির্দেশ করা হয়, যেখানে একটি শব্দকে দ্বিতীয় আরেকটি শব্দের একটি উপপ্রকার হিসেবে কিংবা দ্বিতীয় শব্দটির অর্থতাত্ত্বিক ক্ষেত্রের অন্তর্ভুক্ত হিসেবে গণ্য করা হয়। এক্ষেত্রে প্রথম শব্দটিকে উপার্থক শব্দ এবং দ্বিতীয় শব্দটিকে অধ্যর্থক শব্দ বলে। অন্যভাবে বললে, একটি অধ্যর্থক শব্দ হল একটি শ্রেণীনির্দেশক শব্দ এবং উপার্থক শব্দ হল সেটির একটি দৃষ্টান্ত। অধ্যর্থক শব্দের আর্থ ক্ষেত্রটি তুলনামূলকভাবে অধিক প্রশস্ত, অন্যদিকে উপার্থক শব্দের আর্থ ক্ষেত্র তুলনামূলকভাবে কম প্রশস্ত বা অধিক সীমিত।
যেমন কবুতর, কাক, চড়ুই, দোয়েল এই সবগুলি শব্দ হল পাখি শব্দটির উপার্থক শব্দ; বিপরীতক্রমে পাখি হল ঐ শব্দগুলির অধ্যর্থক শব্দ। অন্য ভাষায় পাখি হল একটি শ্রেণী এবং কাক, চড়ুই, ইত্যাদি হল পাখির কিছু দৃষ্টান্ত। আবার পাখি শব্দটি প্রাণী শব্দটির একটি উপার্থক শব্দ এবং বিপরীতক্রমে প্রাণী শব্দটি  পাখি শব্দের অধ্যর্থক শব্দ।দুইটি শব্দের মধ্যে কোনটি উপার্থক ও কোনটি অধ্যর্থক তা নির্ণয় করার জন্য  "ক হল এক প্রকারের খ" বাক্যটিতে ক ও খ-এর জায়গায় শব্দ দুইটিকে বসিয়ে বাক্যটি অর্থবহ কি না, তা পরীক্ষা করতে হয়। এখানে ক হল সম্ভাব্য উপার্থক শব্দ এবং খ হল সম্ভাব্য অধ্যর্থক শব্দ। যেমন "দোয়েল হল এক প্রকারের পাখি", এই বাক্যটি অর্থবহ; কিন্তু "পাখি হল এক প্রকারের দোয়েল", এই বাক্যটি অর্থবহ নয়; সুতরাং এই উদাহরণে দোয়েল একটি উপার্থক শব্দ এবং পাখি সেটির অধ্যর্থক শব্দ। 
উপার্থকতা এক ধরনের সংক্রমী সম্পর্ক। যদি ক খ-এর উপার্থক শব্দ হয় এবং খ গ-এর উপার্থক শব্দ হয়, তাহলে ক গ-এর উপার্থক শব্দ হবে। উদাহরণস্বরূপ, চড়ুই হল পাখি-র একটি উপার্থক শব্দ এবং পাখি হল প্রাণী-র একটি উপার্থক শব্দ; সুতরাং চড়ুই হল প্রাণী-র একটি উপার্থক শব্দ। একটি শব্দ একই সাথে উপার্থক ও অধ্যর্থক হতে পারে। যেমন পাখি হল চড়ুই-এর একটি অধ্যর্থক শব্দ, কিন্তু প্রাণী-র একটি উপার্থক শব্দ। 
উপার্থক শব্দ ও অংশার্থক শব্দের মধ্যে পার্থক্য আছে। অংশার্থক শব্দ কোনও (সমগ্রার্থক) শব্দের অংশ নির্দেশ করে। যেমন পাতা হল গাছ (সমগ্রার্থক) শব্দটির একটি অংশার্থক শব্দ। কিন্তু বটগাছ হল গাছ (অধ্যর্থক) শব্দটির একটি উপার্থক শব্দ।

