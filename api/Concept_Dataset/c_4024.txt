সেহরি বা সেহেরি বা সাহরী (আরবি: سحور‎, প্রতিবর্ণী. সুহুর, অনুবাদ 'ঊষার পূর্বের খাবার'‎; সেহেরী হিসেবেও উচ্চারিত হয়ে থাকে) হল মুসলিমদের দ্বারা গৃহীত ধর্মীয় ও ঐতিহ্যবাহী নাশতা খাবার, যা রমযান মাসে অথবা যে কোন দিন সাওম পালনের উদ্দেশ্যে ফজরের নামাজ বা ঊষার পূর্বে গ্রহণ করা হয়। এটি ইফতারের সমমানের একটি খাবার, যা সূর্যাস্তের পর রোজা ভাঙার জন্য খাওয়া হয। রোজা বা সাওম পালনের সময় সকালের নাশতা, দুপুরের খাবার ও রাতের খাবার এই তিন বেলার প্রচলিত খাবারকে সাহরী ও ইফতার এই দুইসময়ের খাবারে সীমাবদ্ধ করে নেয়া হয়। পাশাপাশি এ সময়ে ইফতারের পর রাতেও খাবার গ্রহণ করা যায়। বুখারী শরীফের হাদিসে আনাস ইবনে মালিক হতে বর্ণিত আছে নবী বলেছেন “তোমরা সেহরী গ্রহণ কর কেননা তা বরকতপূর্ণ খাবার।”