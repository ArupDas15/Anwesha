অন্তর্ভুক্তিমূলক প্রবৃদ্ধি (ইংরেজি: Inclusive growth) বলতে কোনও দেশের এমন এক ধরনের অর্থনৈতিক প্রবৃদ্ধিকে বোঝায় যা দেশটির সব নাগরিকের জন্য সমতুল্য সুযোগ সৃষ্টি করে এবং যার ফলে সব নাগরিক অর্থনৈতিক প্রবৃদ্ধির সুফল লাভ করে। সাধারণত দেখা গেছে যে অর্থনৈতিক প্রবৃদ্ধির ফলে সমাজের সম্পদ অধিকতর হারে একটি সংখ্যালঘু বিত্তবান শ্রেণীর হাতে কুক্ষিগত হয় এবং তুলনায় সংখ্যাগরিষ্ঠ নাগরিকের সম্পদের আনুপাতিক পরিমাণ হ্রাস পায়। এই প্রবণতার ব্যাপারে সচেতনতা সৃষ্টি এবং সকলের জন্য প্রবৃদ্ধি নিশ্চিত করার প্রয়োজন থেকে অন্তর্ভুক্তিমূলক প্রবৃদ্ধির ধারণাটি উদ্ভূত হয়েছে।অন্তর্ভুক্তিমূলক প্রবৃদ্ধিতে সামষ্টিক ও ব্যষ্টিক অর্থনীতির উপাদানসমূহ ও অর্থনৈতিক প্রবৃদ্ধির মধ্যে সরাসরি সম্পর্ক অনুমান করা হয়। ব্যষ্টিক অর্থনৈতিক মাত্রাটি অর্থনৈতিক বৈচিত্র‍্যায়ন ও প্রতিযোগিতার জন্য কাঠামোগত পরিবর্তনের গুরুত্বটি ধারণ করে। অন্যদিকে সামষ্টিক মাত্রাটি অর্থনৈতিক সমষ্টিবাচক রাশি যেমন স্থূল জাতীয় উৎপাদন, সামষ্টিক উপাদান উৎপাদনশীলতা, এবং সামষ্টিক উপাদান প্রবিষ্টি, ইত্যাদির পরিবর্তনগুলি নির্দেশ করে।টেকসই অর্থনৈতিক প্রবৃদ্ধির জন্য অন্তর্ভুক্তিমূলক প্রবৃদ্ধি আবশ্যক। এটি অর্জন করা কখনও কখনও দুরূহ কেননা অর্থনৈতিক প্রবৃদ্ধির ফলে নেতিবাচক বাহ্যিক প্রভাবের (নেগেটিভ এক্সটার্নালিটি) উদয় হতে পারে। উদাহরণস্বরূপ উন্নয়নশীল দেশগুলিতে দুর্নীতি একটি প্রধান সমস্যা। যাই হোক, অন্তর্ভুক্তিমূলকতার উপরে জোর দেওয়া, বিশেষত বাজারে প্রবেশাধিকার, সম্পদের লভ্যতা এবং পক্ষপাতহীন নিয়ন্ত্রণমূলক পরিবেশের দৃষ্টিকোণ থেকে সুযোগের সমতাবিধানের উপরে জোর দেওয়া সফল প্রবৃদ্ধির একটি আবশ্যকীয় শর্ত। অন্তর্ভুক্তিমূলক প্রবৃদ্ধি একটি দীর্ঘমেয়াদী প্রক্রিয়া। এতে সমাজের দরিদ্র ও বঞ্চিত জনগোষ্ঠীর আয় বৃদ্ধি ও জীবনযাত্রার মান বৃদ্ধির উদ্দেশ্যে উৎপাদনশীল কর্মসংস্থানের উপরে দৃষ্টি নিবদ্ধ করা হয়।