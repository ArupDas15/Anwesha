রদ্রিগো সিলভা দে গোয়েস (পর্তুগিজ: Rodrygo, ব্রাজিলীয় পর্তুগিজ: [ʁoˈdɾigu ˈsiwvɐ dʒi gɔjs]; জন্ম: ৯ জানুয়ারি ২০০১; রদ্রিগো নামে সুপরিচিত) হলেন একজন ব্রাজিলীয় পেশাদার ফুটবল খেলোয়াড়। তিনি বর্তমানে স্পেনের পেশাদার ফুটবল লীগের শীর্ষ স্তর লা লিগার ক্লাব রিয়াল মাদ্রিদ এবং ব্রাজিল জাতীয় দলের হয়ে আক্রমণভাগের খেলোয়াড় হিসেবে খেলেন। তিনি মূলত ডান পার্শ্বীয় আক্রমণভাগের খেলোয়াড় হিসেবে খেললেও মাঝেমধ্যে কেন্দ্রীয় আক্রমণভাগের খেলোয়াড় এবং বাম পার্শ্বীয় আক্রমণভাগের খেলোয়াড় হিসেবে খেলেন।
২০১১–১২ মৌসুমে, ব্রাজিলীয় ফুটবল ক্লাব সান্তোসের যুব পর্যায়ের হয়ে খেলার মাধ্যমে রদ্রিগো ফুটবল জগতে প্রবেশ করেছেন এবং এই দলের হয়ে খেলার মাধ্যমেই তিনি ফুটবল খেলায় বিকশিত হয়েছেন। ২০১৭ সালে সান্তোসের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি ৩ মৌসুম অতিবাহিত করেছেন; সান্তোসের হয়ে তিনি ৬৩ ম্যাচে ১৩টি গোল করেছেন। অতঃপর ২০১৯–২০ মৌসুমে তিনি প্রায় ৪৫ মিলিয়ন ইউরোর বিনিময়ে স্পেনীয় ক্লাব রিয়াল মাদ্রিদে যোগদান করেছেন, একই মৌসুমে তিনি রিয়াল মাদ্রিদ কাস্তিয়ার হয়ে খেলেছেন।
২০১৭ সালে, রদ্রিগো ব্রাজিল অনূর্ধ্ব-১৭ দলের হয়ে ব্রাজিলের বয়সভিত্তিক পর্যায়ে অভিষেক করেছিলেন। প্রায় ২ বছর যাবত ব্রাজিলের বয়সভিত্তিক দলের হয়ে খেলার পর, তিনি ২০১৯ সালে ব্রাজিলের হয়ে আন্তর্জাতিক পর্যায়ে অভিষেক করেছেন; ব্রাজিলের জার্সি গায়ে তিনি এপর্যন্ত ৩ ম্যাচে অংশগ্রহণ করেছেন। ব্যক্তিগতভাবে, রদ্রিগো বেশ কিছু পুরস্কার জয়লাভ করেছেন, যার মধ্যে ২০১৮ কাম্পেওনাতো পাউলিস্তার সেরা নবাগত খেলোয়াড়ের পুরস্কার অন্যতম। দলগতভাবে, রদ্রিগো এপর্যন্ত ২টি শিরোপা জয়লাভ করেছেন, যার উভয়ই রিয়াল মাদ্রিদের হয়ে জয়লাভ করেছেন।