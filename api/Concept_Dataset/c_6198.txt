জিন ইলাইজা টিয়ার্নি (ইংরেজি: Gene Eliza Tierney; ২০ নভেম্বর ১৯২০ - ৬ নভেম্বর ১৯৯১) ছিলেন একজন মার্কিন চলচ্চিত্র ও মঞ্চ অভিনেত্রী। তিনি তার সৌন্দর্যের জন্য প্রশংসিত ছিলেন এবং নিজেকে হলিউডের অন্যতম প্রধান অভিনেত্রী হিসেবে প্রতিষ্ঠিত করেন। টিয়ার্নি লরা (১৯৪৪) ছবিতে নাম ভূমিকায় অভিনয়ের জন্য সর্বাধিক পরিচিত। তিনি লিভ হার টু হেভেন (১৯৪৫) ছবিতে এলেন বেরেন্ট হারল্যান্ড চরিত্রে অভিনয় করে শ্রেষ্ঠ অভিনেত্রী বিভাগে একাডেমি পুরস্কারের মনোনয়ন লাভ করেন।
টিয়ার্নির অন্যান্য উল্লেখযোগ্য চলচ্চিত্র ভূমিকা হল হেভেন ক্যান ওয়েট (১৯৪৩)-এ মার্থা স্ট্র্যাবল ভ্যান ক্লিভ, দ্য রেজরস এজ (১৯৪৬)-এ ইসাবেল ব্র্যাডলি ম্যাচুরিন, দ্য ঘোস্ট অ্যান্ড মিসেস মুইয়ার (১৯৪৭)-এ লুসি মুইয়ার, হুয়ার্পুল (১৯৪৯)-এ অ্যান সাটন, দ্য মেটিং সিজন (১৯৫১)-এ ম্যাগি কার্লেটন ম্যাকনল্টি এবং দ্য লেফট হ্যান্ড অব গড (১৯৫৫)-এ অ্যান স্কট।