বিগ বস তেড়া (অনুবাদ: বিগ বস বাঁকা) বা বিগ বস ১৩ হচ্ছে ভারতীয় রিয়্যালিটি টেলিভিশন অনুষ্ঠান বিগ বসের ত্রয়োদশ আসর। ওলন্দাজ রিয়ালিটি অনুষ্ঠান বিগ ব্রাদার সিরিজের ওপর নির্মিত বিগ বস বরাবরের মতো এবারো ভারতীয় টেলিভিশন চ্যানেল কালারসে সম্প্রচারিত হয়েছে। বিগ বসের ইতিহাসে সর্বোচ্চ ১০ম এবং টানা ৫ম বারের মতো ভারতীয় অভিনেতা সালমান খান এই আসরটির উপস্থাপনা করছেন। ২০১৯ সালের ২৯শে সেপ্টেম্বর তারিখে, এই আসরের উদ্বোধনী অনুষ্ঠান অনুষ্ঠিত হয়েছে। উদ্বোধনী অনুষ্ঠানের নাম রাখা হয়েছিল "ফার্স্ট ডে, ফার্স্ট শো" (অনুবাদ: প্রথম দিন, প্রথম অনুষ্ঠান)। ২০২০ সালের ১৫ ফেব্রুয়ারি মাসে এই আসরের বিজয়ী ঘোষণা করা হয়।