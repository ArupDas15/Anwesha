অপরাধ কল্পকাহিনী বা সংক্ষেপে অপরাধ কাহিনী কল্পকাহিনীর একটি শাখা যেখানে অপরাধ, তদন্ত, অপরাধী ও অপরাধের অভিসন্ধি (মোটিভ) প্রভৃতি বিধৃত করা হয়। মূলধারার সাহিত্য থেকে এটি আলাদা তবে ঐতিহাসিক কল্পকাহিনী বা কল্পবিজ্ঞানের থেকে এর পার্থক্য সবসময় স্পষ্ট নয়। অপরাধ কল্পকাহিনীর বহু উপশাখা আছে, যেমন - গোয়েন্দা কল্পকাহিনী (হুডানইট ও অন্যান্য), আদালত-নাটক, হার্ড-বয়েলড এবং আইনি থ্রিলার। সাসপেন্স ও রহস্য অপরাধ কাহিনির মূল উপাদান।

