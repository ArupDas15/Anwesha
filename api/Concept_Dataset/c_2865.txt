মেরিলেবোন ক্রিকেট ক্লাব (এমসিসি) টমাস লর্ড কর্তৃক ১৭৮৭ সালে প্রতিষ্ঠিত লন্ডনভিত্তিক ক্রিকেট ক্লাব। এ ক্লাবটি বিশ্বের সর্বাপেক্ষা গুরুত্বপূর্ণ ক্রিকেট ক্লাবরূপে পরিচিত ও বিশ্বের সর্বাপেক্ষা বিশাল ক্রিকেট ব্র্যান্ড। ক্রিকেটের ইতিহাসে এ ক্লাবের ভূমিকা অপরিসীম। প্রতিষ্ঠালগ্ন থেকেই এ ক্লাবটি সর্বাপেক্ষা সক্রিয় ও জনপ্রিয় ক্রিকেট ক্লাবের মর্যাদা পেয়ে আসছে। ক্রিকেটের স্বর্গভূমি নামে পরিচিত লর্ড’স ক্রিকেট গ্রাউন্ডের স্বত্ত্বাধিকারীর ভূমিকায় রয়েছে এমসিসি। এখানে ক্লাবের সদর দফতর অবস্থিত।
ক্রিকেটের সাবেক পরিচালনা পরিষদের ভূমিকায় ছিল এমসিসি। প্রতিষ্ঠার পর থেকেই ইংল্যান্ডের শীর্ষস্থানীয় ক্রিকেট ক্লাবের মর্যাদা পায়। পাশাপাশি ইংল্যান্ড এবং ওয়েলসের ক্রিকেট পরিচালনা পরিষদেরও দায়িত্ব নেয় এ ক্লাব। এছাড়াও, বৈশ্বিক ক্রিকেটের আইন প্রণয়নে এ ক্লাবটি নেতৃত্ব দেয়। ১৯৯৩ সালে অনেকগুলো বিষয় আইসিসি’র কাছে হস্তান্তর করে। একই সময়ে ইংল্যান্ডের খেলা পরিচালনার ক্ষেত্রেও এর ক্ষমতা টেস্ট ও কাউন্টি ক্রিকেট বোর্ড (টিসিসিবি)’র কাছে প্রদান করে। এখনো এমসিসি আন্তর্জাতিক ক্রিকেট কাউন্সিলের সাথে আন্তর্জাতিক ক্রিকেট সংক্রান্ত বিষয়ে পরামর্শকের ভূমিকায় রয়েছে।