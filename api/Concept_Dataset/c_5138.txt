নবদ্বীপের মন্দির ও দর্শনীয় স্থানসমূহ পশ্চিমবঙ্গের পর্যটন মানচিত্রের একটি গুরুত্বপূর্ণ আকর্ষণ। শাক্ত, বৈষ্ণব ও শৈব সংস্কৃতির ঐকান্তিক সংমিশ্রণে নবদ্বীপ ঐতিহাসিক পীঠস্থানে পরিণত হয়েছে। পশ্চিমবঙ্গ হেরিটেজ কমিশন ২০১৯ খ্রিস্টাব্দে পর্যটনক্ষেত্র হিসেবে নবদ্বীপকে হেরিটেজ শহর ঘোষণা করেছে। গুপ্ত বৃন্দাবন নামে খ্যাত মন্দিরনগরী নবদ্বীপ ধর্মীয়ক্ষেত্রের পাশাপাশি সংস্কৃত ও ন্যায়চর্চার প্রাণকেন্দ্র হওয়ায় এখানে দর্শনীয় স্থান হিসেবে মন্দির ছাড়াও পণ্ডিত ব্যক্তিদের জন্মভিটে, টোলবাড়ি, সমাধিপীঠ বর্তমান।

একাদশ শতাব্দী বা তার পূর্বে সৃষ্ট গঙ্গাবিধৌত নতুন দ্বীপ তথা নবদ্বীপ গঙ্গার ভাঙনে বারবার বিধ্বস্ত হওয়ায় এই প্রাচীন জনপদের অনেক ঐতিহাসিক নিদর্শন বর্তমানে বিলুপ্তপ্রাপ্ত হয়েছে। নবদ্বীপের পশ্চিমসীমায় অবস্থিত পারডাঙ্গার (বর্তমানে পারডাঙ্গা হাইল্যান্ড কলোনি নামে পরিচিত) উঁচু ঢিপিটি পূর্বে বৌদ্ধস্তূপ ছিল। এই স্থানটি রেনেল সাহেবের মানচিত্রে চিহ্নিত আছে। দেওয়ান গঙ্গাগোবিন্দ সিংহ ১১৯৯ বঙ্গাব্দের ১ অগ্রহায়ণ নবদ্বীপের উত্তরসীমায় রামচন্দ্রপুরে (বর্তমানে প্রাচীন মায়াপুর) গোবিন্দ-গোপীনাথ-কৃষ্ণচন্দ্র ও মদনমোহনের বিগ্রহ স্থাপনা করে কালো পাথরের ৬০ ফুট উঁচু যে নবরত্ন মন্দির নির্মাণ করেন, সেটি ১৮২৩ খ্রিস্টাব্দে গঙ্গার ভাঙনে ধ্বংস হয়ে যায়।নবদ্বীপের মন্দির শৈলীতে বৈষ্ণবীয় মঠ স্থাপত্যের প্রভাব লক্ষ্য করা যায়। এছাড়াও বাংলার মন্দির স্থাপত্যের রত্ন, চালা ও দালান রীতির মন্দির দেখা যায়। বিরল রীতির মন্দির শৈলীর মধ্যে নবদ্বীপ মহাপ্রভু বাড়ির পুরাতন পরিত্যক্ত পীড়ারীতির মহাপ্রভু মন্দির ও পোড়ামাতলায় অবস্থিত অষ্টকোণাকৃতির শিখর রীতির ভবতারণ শিব মন্দিরটি বিশেষভাবে উল্লেখযোগ্য। এই মন্দির সম্পর্কে নবদ্বীপ পুরাতত্ত্ব পরিষদের সম্পাদক শান্তিরঞ্জন দেব বলেছেন- ভবতারণ শিবমন্দিরের স্থাপত্য বাংলাদেশে আর কোথাও নেই। অষ্টকোণাকার, আচ্ছাদিত বারান্দা সমেত এই শিবমন্দিরটি ব্যতিক্রমী নির্মাণশৈলী বহন করছে। অষ্টাদশ শতকের শেষভাগে নির্মিত বড় আখড়ার নাটমন্দিরটি দৃষ্টিনন্দিত কারুকার্জে পরিপূর্ণ। নাটমন্দিরের লৌহস্তম্ভগুলোর শিল্পনৈপুণ্যে চোখে পরার মতো।

