অ্যাডাম ডগলাস ড্রাইভার (জন্ম ১৯ নভেম্বর ১৯৮৩) হলেন একজন মার্কিন অভিনেতা। তিনি অসংখ্য পুরস্কার ও মনোনয়ন লাভ করেছেন, তন্মধ্যে রয়েছে একটি ভল্পি কাপ বিজয়, এবং দুটি একাডেমি পুরস্কার, তিনটি এমি পুরস্কার ও একটি টনি পুরস্কারের মনোনয়ন।
ড্রাইভার ইউনাইটেড স্টেটস মেরিন কর্পসের সাবেক ল্যান্স কর্পোরাল। তার ব্রডওয়ে মঞ্চে অভিষেক ঘটে মিসেস ওয়ারেন্‌স প্রফেসর (২০১০) নাটক দিয়ে এবং এরপর তিনি ম্যান অ্যান্ড বয় (২০১১) নাটকে অভিনয় করেন। তিনি এইচবিওর হাস্যরসাত্মক নাট্যধর্মী ধারাবাহিক গার্লস (২০১২-২০১৭)-এ পার্শ্ব চরিত্রে অভিনয় করে খ্যাতি অর্জন করেন এবং এই কাজের জন্য টানা তিনটি এমি পুরস্কারের মনোনয়ন লাভ করেন। ড্রাইভারের চলচ্চিত্র কর্মজীবন শুরু হয় লিংকন (২০১২), ফ্রান্সেস হাঁ (২০১২), ইনসাইড লউইন ডেভিস (২০১৩) ও সাইলেন্স (২০১৬) চলচ্চিত্রে পার্শ্ব চরিত্রে অভিনয়ের মধ্য দিয়ে। তিনি নাট্যধর্মী হাংরি হার্টস (২০১৪) চলচ্চিত্রে প্রধান চরিত্রে অভিনয় করে শ্রেষ্ঠ অভিনেতা বিভাগে ভল্পি কাপ অর্জন করেন।
ড্রাইভার স্টার ওয়ার্স অনুবর্তী ত্রয়ী (২০১৫-২০১৯)-এ কাইলো রেন চরিত্রে অভিনয় করে আরও অধিক খ্যাতি অর্জন করেন। তিনি ব্ল্যাকক্লান্সম্যান (২০১৮) চলচ্চিত্রে গোয়েন্দা পুলিশ এবং ম্যারিজ স্টোরি (২০১৯) চলচ্চিত্রে একজন মঞ্চ পরিচালক চরিত্রে অভিনয় করে দুটি একাডেমি পুরস্কারের মনোনয়ন লাভ করেন।