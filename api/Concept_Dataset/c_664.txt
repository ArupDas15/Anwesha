সংকেত প্রক্রিয়াজাতকরণ (ইংরেজি: Signal processing) বলতে সংকেতসমূহের বিশ্লেষণ, সংশ্লেষণ এবং পরিবর্তনসাধনকে বোঝানো হয়। এখানে “সংকেত” বলতে বাস্তব বিশ্বের কোন ঘটনার আচরণ বা বৈশিষ্ট্যসমূহ (যেমন শব্দ, চিত্র, জীববৈজ্ঞানিক পরিমাপসমূহ, ইত্যাদি) সম্পর্কে তথ্যাদিকে প্রতিনিধিত্বকারী গাণিতিক ফাংশনকে বোঝানো হয়। সংকেত প্রক্রিয়াজাতকরণ কৌশলগুলি ব্যবহার করে সম্প্রচারিত সংকেতের নির্ভরযোগ্যতা বৃদ্ধি, সংকেত সঞ্চয়ে দক্ষতা বৃদ্ধি, এবং ব্যক্তিমনে সংকেতের মান উন্নয়ন করা হয়। এ ছাড়াও কোন একটি পরিমাপযোগ্য সংকেতের এক বা একাধিক উপাদানকে চিহ্নিত করা ও এগুলির উপর জোর দেওয়ার জন্যও সংকেত প্রক্রিয়াজাতকরণের কৌশলগুলি কাজে লাগে।