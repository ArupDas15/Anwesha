গুজরাত (গুজরাটি: ગુજરાત, আ-ধ্ব-ব: [gʊdʒraːt̪]) বা গুজরাত ভারতের সর্বপশ্চিমে অবস্থিত রাজ্য। এই রাজ্যের অধিবাসীরা প্রধানত গুজরাতি। লোথাল ও ধোলাবীরার মতো প্রাচীন সিন্ধু সভ্যতার কয়েকটি কেন্দ্র এই রাজ্যে অবস্থিত। প্রাচীন কাল থেকেই ভারতের অর্থনৈতিক ইতিহাসে গুজরাত এক গুরুত্বপূর্ণ স্থানের অধিকারী। প্রাচীন ও বর্তমান ভারতের কয়েকটি প্রধান বন্দর এই রাজ্যে অবস্থিত। এই কারণে গুজরাত প্রাচীন কাল থেকেই ভারতের একটি গুরুত্বপূর্ণ বাণিজ্যকেন্দ্রও বটে। বিশ্বের অন্যতম প্রাচীন বন্দর লোথালও এই রাজ্যে অবস্থিত ছিল। ভারতের স্বাধীনতা আন্দোলনের পুরোধা ব্যক্তিত্ব মহাত্মা গান্ধী  এবং পাকিস্তান রাষ্ট্রের স্থপতি মহম্মদ আলি জিন্নাহ ছিলেন গুজরাতি। বর্তমানে গুজরাতের অর্থব্যবস্থা ভারতের দ্রুত বর্ধনশীল অর্থব্যবস্থাগুলির অন্যতম।

