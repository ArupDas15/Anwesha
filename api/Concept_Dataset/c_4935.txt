বাংলাদেশি ইংরেজি সাহিত্য (ইংরেজি: Bangladeshi English literature; সংক্ষেপে BEL) বলতে বাংলাদেশে এবং প্রবাসে বাংলাদেশি কর্তৃক ইংরেজি ভাষায় রচিত সাহিত্যকে নির্দেশ করে। শিক্ষায়তনিকভাবে একে "ইংরেজি ভাষায় বাংলাদেশি লেখা" (ইংরেজি: Bangladeshi Writing in English; সংক্ষেপে BWE) বলেও অভিহিত করা হয়। প্রাথমিক যুগের বিশিষ্ট ইংরেজি ভাষায় বাঙালি লেখকের মধ্যে রয়েছেন শেখ দীন মুহাম্মদ, বঙ্কিমচন্দ্র চট্টোপাধ্যায়, বেগম রোকেয়া এবং রবীন্দ্রনাথ ঠাকুর। আধুনিককালে প্রবাসী বাংলাদেশিদের মধ্যে উল্লেখযোগ্য লেখক হলেন তাহমিমা আনাম, নেয়ামত ইমাম, মনিকা আলী এবং জিয়া হায়দার রহমান।