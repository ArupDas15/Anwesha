প্রবাসী-প্রেরিত অর্থ বা রেমিট্যান্স হল প্রবাসে কর্মরত কোন অভিবাসী কর্মী তার মাতৃরাষ্ট্রে যে অর্থ প্রেরণ করে। উন্নয়নশীল দেশগুলিতে আন্তর্জাতিক অর্থসাহায্যের পাশাপাশি প্রবাসী অভিবাসীদের প্রেরিত অর্থ দেশগুলির অন্তর্মুখী অর্থপ্রবাহের অন্যতম উৎস। এগুলি আন্তর্জাতিক পুঁজি প্রবাহের অন্যতম অংশ; শ্রম-রপ্তানিকারী দেশগুলির ক্ষেত্রে এটি বিশেষভাবে প্রযোজ্য। ২০১৪ সালে ৪৩ হাজার ৬০০ কোটি মার্কিন ডলার উন্নয়নশীল দেশগুলিতে প্রবাসী-প্রেরিত অর্থ হিসেবে প্রবেশ করে, যা একটি রেকর্ড। ২০১৫ সালে মোট বৈশ্বিক প্রবাসী-প্রেরিত অর্থের পরিমাণ ছিল ৫৮ হাজার ২০০ কোটি মার্কিন ডলার। ভারত ও চীনসহ কিছু রাষ্ট্র প্রতি বছর তাদের প্রবাসী কর্মীসম্প্রদায়ের কাছ থেকে হাজার হাজার কোটি মার্কিন ডলার অর্জন করে থাকে। ২০১৪ সালে ভারত প্রায় ৭ হাজার কোটি মার্কিন ডলার এবং চীন প্রায় ৬ হাজার ৪০০ কোটি প্রবাসী-প্রেরিত অর্থ অর্জন করে।

