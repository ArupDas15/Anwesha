পুয়ের্তো রিকোর অর্থনীতি ক্যারিবীয় অঞ্চলের সবচেয়ে গতিশীল অর্থনীতির একটি। এটি ডোমিনিকান প্রজাতন্ত্রের পরেই এ অঞ্চলের ২য় বৃহত্তম অর্থনীতি। বর্তমানে কৃষিখাতের চেয়ে শিল্পখাতে অর্থনৈতিক কর্মকাণ্ডের পরিমাণ বেশি। মার্কিন যুক্তরাষ্ট্রের বাজারে শুল্কমুক্ত প্রবেশাধিকার এবং কর ছাড়ের কারণে পুয়ের্তো রিকোতে মার্কিন ব্যবসা প্রতিষ্ঠানগুলি ১৯৫০-এর দশক থেকে বড় আকারে বিনিয়োগ শুরু করে। এখানে মার্কিন ন্যূনতম মজুরির আইন বলবৎ আছে। চিনির উৎপাদনের পরিবর্তে দুগ্ধজাত দ্রব্য ও অন্যান্য গবাদি পশুদ্রব্য উৎপাদন বর্তমানে কৃষিখাতে উপার্জনের প্রধান উপায়। পর্যটন শিল্পও ঐতিহ্যগতভাবে একটি বড় শিল্প। ২০০৭ সালে পুয়ের্তো রিকোতে প্রায় ৬০ লক্ষ পর্যটক বেড়াতে আসেন।