কল্যাণী এক্সপ্রেসওয়ে হল একটি ৪০-কিলোমিটার-দীর্ঘ (২৫ মা), দুই-লেন বিশিষ্ট, টোল পথ। এই রাস্তাটি কলকাতা শহরের সঙ্গে নদিয়া জেলায় কলকাতার উপনগরী কল্যাণীর যোগসূত্র স্থাপন করেছে। কলকাতার উপকণ্ঠে উত্তর চব্বিশ পরগনা জেলার নিমতায় রাস্তাটি শুরু হয়ে কল্যাণী অবধি প্রসারিত হয়েছে। কলকাতা মেট্রোপলিটান ডেভেলপমেন্ট অথরিটি এই রাস্তাটি রক্ষণাবেক্ষণ ও নিয়ন্ত্রণ করে। এটিকে দুই লেনের রাস্তা থেকে চার লেনের রাস্তায় রূপান্তরিত করার পরিকল্পনা গৃহীত হয়েছে। হুগলি নদীর তীরে অবস্থিত সোদপুর, ব্যারাকপুর, নৈহাটি প্রভৃতি জনবহুল শহরের রাস্তার যানজট এড়াতে এই রাস্তাটি বাইপাস হিসেবে ব্যবহার করা হয়। কল্যাণী এক্সপ্রেসওয়ে শহরগুলির মধ্যে যাতায়াতের সময়কে গুরুত্বপূর্ণভাবে দুই ঘণ্টা থেকে এক ঘণ্টায় কমিয়ে এনেছে। সোদপুর, ব্যারাকপুর, বারাসত, মধ্যমগ্রাম, কাঁকিনাড়া, খড়দহ ও কাঁচড়াপাড়া্র সঙ্গে এই রাস্তাটির সংযোগ-রক্ষাকারী গুরুত্বপূর্ণ ফিডার রোডগুলি প্রসারিত। অন্যান্য ছোটো শহরগুলির সঙ্গেও বিভিন্ন রাস্তার মাধ্যমে এই রাস্তাটি যুক্ত। ১ ও ২ নং রাজ্য মহাসড়ক ও ৩৪ নং জাতীয় সড়ক আলাদা আলাদা স্থানে এই রাস্তার সঙ্গে যুক্ত হয়েছে। বাঁশবেড়িয়ার কাছে ৬ নং রাজ্য মহাসড়কের সঙ্গে কল্যাণী এক্সপ্রেসওয়ের একটি সম্প্রসারিত অংশ যুক্ত হয়েছে ঈশ্বর গুপ্ত সেতু মারফৎ।

