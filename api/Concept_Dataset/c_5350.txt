দি আর্টিস্ট হল ২০১১ সালের ফরাসি হাস্যরসাত্মক নাট্য চলচ্চিত্র। ছবিটি সাদাকালো নির্বাক চলচ্চিত্র নির্মাণ রীতিতে নির্মিত হয়েছে। থমাস ল্যাংম্যান প্রযোজিত চলচ্চিত্রটি রচনা, পরিচালনা ও সহ-সম্পাদনা করেন মিশেল আজানাভিস্যুস এবং এতে প্রধান চরিত্রে অভিনয় করেন জঁ দ্যুজার্দাঁ ও বেরেনিস বেয়ো। ১৯২৭ থেকে ১৯৩২ সালের মধ্যকার সময়ে হলিউডের পটভূমিতে নির্মিত ছবিটিতে বয়স্ক নির্বাক চলচ্চিত্রের তারকা ও একজন উঠতি অভিনেত্রীর মধ্যকার সম্পর্ক চিত্রিত হয়েছে, যারা সবাক চলচ্চিত্রের আগমনে তাদের কর্মে সেকেলে হয়ে পড়ে।