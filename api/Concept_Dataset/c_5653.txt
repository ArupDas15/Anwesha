স্বল্প নির্মাণব্যয়ের চলচ্চিত্র হল সেইসব চলচ্চিত্র যেগুলো মূলধারার চলচ্চিত্র স্টুডিও বা বিনিয়োগকারী কর্তৃক প্রদত্ত অর্থায়নের তুলনার কম ব্যয়ে নির্মিত হয়ে থাকে। অনেক স্বাধীন চলচ্চিত্র স্বল্প নির্মাণব্যয়ে নির্মিত হয়ে থকে, আবার কিছু ক্ষেত্রে অভিজ্ঞতাহীন ও অপরিচিত চলচ্চিত্র নির্মাতাদের দ্বারা নির্মিত মূলধারার চলচ্চিত্রের নির্মাণব্যয়ও স্বল্প হয়ে থাকে। অনেক তরুণ ও প্রথমবারে কাজ করা চলচ্চিত্র নির্মাতা বড় প্রযোজনা সংস্থার বিশাল নির্মাণব্যয়ের চলচ্চিত্র নির্মাণের পূর্বে নিজের প্রতিভার প্রমাণের জন্য স্বল্প নির্মাণব্যয়ের চলচ্চিত্র নির্মাণ করে থাকেন। অধিকাংশ স্বল্প নির্মাণব্যয়ের চলচ্চিত্র যেগুলো কোন প্রকার সাড়া পায় না বা প্রশংসিত হয় না, তা কখনোই প্রেক্ষাগৃহে মুক্তি দেওয়া হয় না। বরং বাজার স্বল্পতা, কাহিনি ও বিষয়ের কম গুরুত্বের কারণে এগুলো সরাসরি খুচরা বিক্রয়ের জন্য পাঠানো হয়। স্বল্প নির্মাণব্যয়ের নির্দিষ্ট কোন সংজ্ঞা নেই বা ব্যয়ের পরিমাণ কত হলে তা এই শ্রেণিতে পড়বে তার কোন সুনির্দিষ্ট ব্যাখ্যা নেই, এবং এটি চলচ্চিত্রের ধরন ও নির্মাণের দেশের উপরও নির্ভরশীল। এক দেশে যেটা স্বল্প নির্মাণব্যয়ের চলচ্চিত্র অন্য দেশে সেটা বিশাল নির্মাণব্যয়ের চলচ্চিত্র হতে পারে। বর্তমান সময়ে তরুণ চলচ্চিত্র নির্মাতারা প্রাক-প্রচারণার জন্য চলচ্চিত্র উৎসবগুলোর উপর নির্ভর করে। এই উৎসবগুলোর মাধ্যমে তারা তাদের চলচ্চিত্রের জন্য প্রশংসিত হয় এবং সাড়া পান, যার ফলে তারা সীমিত পরিসরে প্রেক্ষাগৃহে মুক্তি দিতে পারে। যেসব চলচ্চিত্র অধিক প্রশংসিত হয় সেগুলোকে বৃহৎ পরিসরে মুক্তি দেওয়া হয়। স্বল্প নির্মাণব্যয়ের চলচ্চিত্রগুলো পেশাদার নির্মাণ বা অপেশাদারও হতে পারে। এতে পেশাদার বা ভাড়া করা যন্ত্রপাতি ও সাজসজ্জা ব্যবহার করে চিত্রধারণ করা হয়।