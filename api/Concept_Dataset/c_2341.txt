টু হ্যাভ অ্যান্ড হ্যাভ নট (ইংরেজি: To Have and Have Not) হল আর্নেস্ট হেমিংওয়ে রচিত মার্কিন উপন্যাস। এটি ১৯৩৭ সালে চার্লস স্ক্রিবনার্স সন্স থেকে প্রকাশিত হয়। বইটির কেন্দ্রীয় চরিত্রে রয়েছেন হ্যারি মরগান, যিনি একটি মাছ ধরার নৌকার ক্যাপ্টেন। তিনি সুহৃদ কিন্তু তার আর্থিক অবস্থা তাকে কিউবা ও ফ্লোরিডায় চলমান কালোবাজারিতে যুক্ত হতে বাধ্য করে।
দ্য টরেন্টস অব স্প্রিং-এর পর টু হ্যাভ অর হ্যাভ নট হেমিংওয়ের দ্বিতীয় উপন্যাস, যেটি মার্কিন যুক্তরাষ্ট্রের পটভূমিতে রচিত হয়েছে। এটি ১৯৩৫ থেকে ১৯৩৭ সালের মধ্যে বিক্ষিপ্তভাবে রচিত হয়েছে এবং হেমিংওয়ে বইটি স্পেনের গৃহযুদ্ধ চলাকালীন স্পেনে যাতায়াতের পথে সংশোধন করেন। এতে ১৯৩০-এর দশকের কি ওয়েস্ট ও কিউবার চিত্রায়ন ঘটেছে এবং সেই সময়ের ও স্থানের সামাজিক ঘটনাবলি তুলে ধরা হয়েছে। হেমিংওয়ের জীবনীকার জেফ্রি মেয়ার্স বলেন উপন্যাসটিতে হেমিংওয়ের মার্ক্সবাদী মতবাদের প্রভাব রয়েছে। বইটি মিশ্র প্রতিক্রিয়া লাভ করে।