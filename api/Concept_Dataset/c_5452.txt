চলচ্চিত্র তত্ত্বে প্রকার বা ধরন হল চলচ্চিত্রের শ্রেণীকরণের প্রথম এবং প্রধান উপায়। যে বিষয়বস্তুর প্রেক্ষিতে চলচ্চিত্রের বর্ণনাক্রম নির্ধারিত হয় সেই প্রেক্ষিত দ্বারাই প্রকারকে সংজ্ঞায়িত করা হয়। বিষয়বস্তু, পরিপ্রেক্ষিত, পটভূমি আর অবস্থানের উপর ভিত্তি করে যেকোন সাহিত্য মাধ্যমেরই প্রকার নির্দিষ্ট করা যায়। চলচ্চিত্রেরও এরকম কিছু প্রকার রয়েছে যাদেরকে ইংরেজিতে জন্‌রা (genre; মূল উৎস ফরাসি genre জঁঁর) বলে। এই প্রকারগুলি মূলত সাধারণীকরণের মাধ্যমে করা হয়। প্রকার দিয়ে একটি চলচ্চিত্রকে সম্পূর্ণ ব্যাখ্যা করা সম্ভব নয়। একটি চলচ্চিত্র আবার একাধিক প্রকারের মধ্যে পড়তে পারে। চলচ্চিত্রের জনপ্রিয় কিছু প্রকারের মধ্যে রয়েছে রোমহর্ষক (হরর), রোমাঞ্চ, অ্যাকশন, থ্রিলার, ঐতিহাসিক, মহাকাব্যিক, রূপকথা, অপরাধ, হাস্যরসাত্নক, প্রণয়ধর্মী, ইত্যাদি।