লন্ডন স্কুল অফ ইকোনমিক্স এন্ড পলিটিক্যাল সায়েন্স, যা সংক্ষেপে লন্ডন স্কুল অফ ইকোনমিক্স বা এল এস ই (ইং:LSE) নামে সমধিক পরিচিত একটি উচ্চ মানের শিক্ষা প্রতিষ্ঠান। লন্ডন শহরের কেন্দ্রে অবস্থিত এই প্রতিষ্ঠানটি ইউনিভার্সিটি অব লন্ডন-এর সঙ্গে সম্পৃক্ত। অর্থনীতি ও রাষ্ট্রবিজ্ঞান শিক্ষা ও গবেষণার জন্য জন্য পৃথিবীতে উঁচু মানের যে কয়েকটি প্রতিষ্ঠান আছে লন্ডন স্কুল অফ ইকোনমিক্স তার মধ্যে অন্যতম। তবে এ দুটি বিষয় ছাড়াও বর্তমানে সমাজবিজ্ঞানের নানা বিষয় এবং আরো অনেক বিষয় এই প্রতিষ্ঠানে পড়ানো হয়ে থাকে। ১৮৯৫ খ্রিষ্টাব্দে ফ্যাবিয়ান সোসাইটির কয়েকজন সদস্যের উদ্যোগে এল এস ই প্রতিষ্ঠিতি ছিল। ১৯০০ খ্রিষ্টাব্দে এটি ইউনিভার্সিটি অব লন্ডন-এর অঙ্গপ্রতিষ্ঠান হিসাবে স্বীকৃতি লাভ করে এবং সর্বপ্রথম ১৯০২ খ্রিষ্টাব্দে এ প্রতিষ্ঠান থেকে ডিগ্রী প্রদান করা হয়েছিল।  এর গ্রন্থাগারটি ব্রিটিশ লাইব্রেরি অব পলিটিক্যাল এন্ড ইকোনমিক সায়েন্স, সংক্ষেপে বিএলপিইস (BLPES) নামে আখ্যায়িত। বর্তমানে শিক্ষক সংখ্যা ১,৩০৩ এবং ছাত্র-ছাত্রী সংখ্যা ৮,৮১০।