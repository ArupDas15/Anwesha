পুরাণবিদ্যা বলতে মানুষের কিছু গোষ্ঠীর পৌরাণিক কাহিনীসমূহের অধ্যয়নকে বোঝায়। পৌরাণিক গল্পগাঁথা বিশ্বের সব সংস্কৃতির মধ্যেই দেখা যায়। এসব পৌরাণিক উপকথা প্রচলনের পেছনে বিভিন্ন ধরনের উৎসের কথা বলা হয়। যেমনঃ প্রকৃতিকে জীবন্তকরণ অথবা প্রাকৃতিক ঘটনাবলিকে জীবন্ত সত্তার মত করে রূপায়িতকরণ, কখনো সত্য কোন ঐতিহাসিক ঘটনার ব্যাখ্যাদান, কখনো বা সমাজে প্রচলিত কিছু আচার-প্রথা কীভাবে গড়ে উঠলো তার বিশ্লেষণ করতে গিয়ে এসব উপকথার উদ্ভব।
পৌরাণিক গল্পের চর্চা প্রাচীন কাল থেকেই শুরু হয়েছে। তবে, সাম্প্রতিক গবেষণাগুলোতে যে চিত্র উঠে এসেছে তাতে পৌরাণিক উপকথাগুলোকে অলীক-ভ্রান্ত ঐতিহাসিক ঘটনাবলির বিবরণ মনে না হয়ে বরং এগুলোকে মনস্তাত্ত্বিক, সাংস্কৃতিক কিংবা সামাজিক সত্যের বহিঃপ্রকাশ বলেই মনে হয়।

