রবার্ট ববি পিল (ইংরেজি: Bobby Peel; জন্ম: ১২ ফেব্রুয়ারি, ১৮৫৭ - মৃত্যু: ১২ আগস্ট, ১৯৪১) ইয়র্কশায়ারের চারওয়েল এলাকায় জন্মগ্রহণকারী বিশিষ্ট পেশাদার ইংরেজ আন্তর্জাতিক ক্রিকেটার ছিলেন। ইংল্যান্ড ক্রিকেট দলের অন্যতম সদস্য ছিলেন তিনি। ১৮৮৩ থেকে ১৮৯৭ সময়কালে প্রথম-শ্রেণীর ক্রিকেটে ইয়র্কশায়ারের প্রতিনিধিত্ব করেছেন ববি পিল। মূখ্যতঃ বামহাতি স্পিনার হিসেবে দলে ভূমিকা রাখতেন। পাশাপাশি মাঝারি সারির ব্যাটসম্যান হিসেবেও সুনাম কুড়িয়েছেন তিনি।
১৮৮৪ থেকে ১৮৯৬ সময়কালে ইংল্যান্ড দলের নিয়মিত সদস্য ছিলেন। এ সময়ে ২০ টেস্টে অংশ নিয়ে ১০১ উইকেট দখল করেন। সমগ্র খেলোয়াড়ী জীবনে প্রথম-শ্রেণীর ক্রিকেটে ১২,১৯১ রানসহ ১,৭৭৫ উইকেট লাভ করেন। খেলায় বিজয়ী বোলাররূপে সচরাচর আক্রমণে নেতৃত্ব দিতেন। অর্থোডক্স কৌশলের অধিকারী পিল প্রায়শঃই ক্রিকেটবোদ্ধাদের প্রশংসা কুড়াতেন। ১৮৮৯ সালে উইজডেন কর্তৃক বর্ষসেরা ক্রিকেটার হিসেবে মনোনীত হন।