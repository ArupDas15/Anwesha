কল্পকাহিনী (বিকল্প বানানে কল্পকাহিনি) বা কল্পসাহিত্য (ইংরেজি: Fiction) বলতে শিল্প-সাহিত্যের একটি শাখাকে বোঝায় যাতে রচয়িতার কল্পনা থেকে সৃষ্ট এমন সব গল্প বা কাহিনী অন্তর্ভুক্ত, যেগুলি বাস্তব ঘটনা বা ইতিহাস পুরোপুরি মেনে চলে না। কল্পকাহিনীকে শিল্পের বিভিন্ন মাধ্যমে প্রকাশ করা যায়, যেমন সাহিত্য, নাটক, চলচ্চিত্র, টেলিভিশন অনুষ্ঠান, অ্যানিমেশন, ভিডিও গেম, ইত্যাদি।সাহিত্য মাধ্যমে উপন্যাস, উপন্যাসিকা, ছোটগল্প ও নাটককে কল্পকাহিনীর অন্তর্ভুক্ত করা হয়, এবং এগুলিকে কল্পসাহিত্য বলা হয়। কল্পকাহিনী একধরনের সৃজনশীল সৃষ্টি, তাই এর বাস্তবানুগ হওয়া আবশ্যক নয়। কল্পকাহিনীকে দুইটি শাখায় ভাগ করা যায়। একটি হল শ্রেণীগত কল্পকাহিনী (Genre fiction), যা মূলত ব্যবসায়িক ও বিনোদনমূলক একটি শাখা। অপর শাখাটি হল কথাসাহিত্য (Literary fiction) অর্থাৎ উৎকৃষ্ট সাহিত্যিক গুণসম্পন্ন লিখিত কল্পকাহিনী বা কল্পসাহিত্য। 
কল্পকাহিনী বা কল্পসাহিত্যের বিপরীত শাখাটি হল বাস্তব তথ্যভিত্তিক রচনা (Non-fiction, "নন-ফিকশন")।

