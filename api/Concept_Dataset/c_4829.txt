রূপসা নদীর বাঁকে (ইংরেজি: Quiet Flows The River Rupsa) ২০২০ সালের একটি ঐতিহাসিক প্রেক্ষাপটসংশ্লিষ্ট জীবন কাহিনি ভিত্তিক বাংলাদেশি পূর্ণদৈর্ঘ্য চলচ্চিত্র। বাংলাদেশ সরকারের অনুদানপুষ্ট চলচ্চিত্রটির চিত্রনাট্য রচনা ও পরিচালনা করছেন একুশে পদক বিজয়ী নির্মাতা তানভীর মোকাম্মেল। বিভিন্ন বয়সে একজন বামপন্থীর জীবনে ঐতিহাসিক ঘটনাবলির সম্পৃক্ততা এই চলচ্চিত্রের মূল উপজীব্য। চলচ্চিত্রের মূল চরিত্র মানবরতন মুখোপাধ্যায় নামক চরিত্রের রাজনৈতিক জীবনীতে ১৯৩০ হতে ১৯৭১ পর্যন্ত বাংলাদেশে ঘটে যাওয়া বিভিন্ন ঐতিহাসিক ঘটনাবলির যোগসূত্র উপস্থাপিত হয়েছে। মানবরতন মুখোপাধ্যায় বয়স অনুযায়ী অভিনয় করেছেন জাহিদ হাসান শোভন, খায়রুল আলম সবুজ ও তাওসিফ সাদমান তূর্য।
চলচ্চিত্রটির প্রযোজনায় বাংলাদেশ সরকারের অনুদান ছাড়াও গণ-অর্থায়ন যুক্ত ছিল। তিন বছরের বেশি সময় নিয়ে রূপসা নদীর বাঁকের নির্মাণ চলে। মাহফুজুর রহমান খানের ক্যামেরায় এটির দৃশ্যসমূহ বাংলাদেশের খুলনা, কুমিল্লা ও ঢাকা কেন্দ্রীয় কারাগারে ধারণ করা হয়। ২০১৬ সালে চলচ্চিত্রটির নির্মাণ পরিকল্পনা শুরু হয় এবং ২০২০ সালের মার্চে সম্পাদনার মাধ্যমে নির্মাণ শেষ হয়।
স্বল্প প্রচারাভিযানের পর রূপসা নদীর বাঁকে  ২০২০ সালের ১১ ডিসেম্বর বাংলাদেশের চারটি প্রেক্ষাগৃহে মুক্তি পায়। বাণিজ্যিক মুক্তি ছাড়াও চলচ্চিত্রটি আন্তর্জাতিক চলচ্চিত্র উৎসবে প্রদর্শিত হয়। মুক্তির পর সমালোচকদের ইতিবাচক অভ্যর্থনা অর্জন করে।