অর্থসংস্থান বা আর্থিক ব্যবস্থায় বিনিময় হার (ইংরেজি: Exchange rate) বলতে একটি মুদ্রা অন্য মুদ্রায় যে হারে বিনিময় করা হয় সেই হারকে বুঝায়। মুদ্রা বলতে সাধারণত জাতীয় মুদ্রা বোঝানো হয়, তবে ক্ষেত্র বিশেষ উপ-জাতীয় মুদ্রা, যেমন: হংকং-এর মুদ্রা এবং সুপার-জাতীয় মুদ্রা, যেমন: ইউরোকেও বোঝানো হয়।
বিনিময় হারকে এক দেশের মুদ্রার বিপরীতে অন্য দেশের মুদ্রার মান হিসাবেও বিবেচনা করা হয়।  উদাহরণস্বরূপ, আন্তঃব্যাংক লেনদেনের ক্ষেত্রে $১ মার্কিন ডলার সমান ¥১১৪ জাপানি ইয়েন, অর্থাৎ, ¥১১৪ ইয়েনের বিপরীতে $১ ডলার বিনিময় করা হবে। এ ক্ষেত্রে বলা হয় যে, $১ ডলারের মূল্য ¥১১৪ ইয়েন বা ¥১ ইয়েনের মূল্য $১/১১৪ ডলার।
প্রতিটি দেশই তাদের মুদ্রার বিনিময় হার নির্ধারণ পদ্ধতি ঠিক করে দেয়। অর্থাৎ, দেশের বিনিময় হার কোন পদ্ধতিতে নির্ধারিত হবে, স্থির বিনিময় হার থাকবে নাকি পরিবর্তনশীল বা চলমান বিনিময় হার হবে, সেটা ঠিক করে দিবে। দেশের সরকার বিনিময় হার নির্ধারণের জন্য কিছু সীমা বা বিধিনিষেধ আরোপ করতে পারে। এটা নির্ভর করে সরকারের রাজনৈতিক ইচ্ছার উপর। অন্যদিকে, বিনিময় হার সম্পূর্ণ স্বাধীনভাবে অর্থাৎ বাজার উপাদানের উপর ভিত্তি করেও নির্ধারিত হতে পারে।পরিবর্তনশীল বা চলমান বিনিময় হার ব্যবস্থায় বৈদেশিক মুদ্রা বাজারে বিনিময় হার নির্ধারিত হয় যেখানে মুদ্রা বিনিময় ব্যবস্থা সর্বদা চলমান থাকে। আন্তর্জাতিক ভ্রমণ ও অন্যান্য পেমেন্টের জন্য মুদ্রা প্রধানত ব্যাংক থেকে কেনা হয় যেটি খুচরা বিনিময় বাজার হিসেবে পরিচিত। এক্ষেত্রে ব্যাংক খুচরা গ্রাহকদের কাছ থেকে কমিশন বা অন্যান্য সেবা বাবদ একটা নির্দিষ্ট চার্জ নেয়। সাধারণত, পাইকারি বাজার থেকে খুচরা বাজারে মুদ্রা বিনিময়ে বেশি খরচ হয়।