বাংলাবান্ধা এক্সপ্রেস (ট্রেন নং ৮০৩/৮০৪) বাংলাদেশ রেলওয়ে কর্তৃক পরিচালিত বাংলাদেশের একটি আন্তঃনগর ট্রেন। এটি রাজশাহীর রাজশাহী রেলওয়ে স্টেশন ও পঞ্চগড়ের বীর মুক্তিযোদ্ধা সিরাজুল ইসলাম রেলওয়ে স্টেশনের (বী.মু.সি.ই.) মধ্যে চলাচল করে। যাত্রাপথে ট্রেনটি নাটোর, নওগাঁ, বগুড়া, জয়পুরহাট, দিনাজপুর ও ঠাকুরগাঁও জেলাকে সংযুক্ত করেছে।
বাংলাবান্ধা এক্সপ্রেস পঞ্চগড় ও রাজশাহী জেলার মধ্যে চলাচলকারী প্রথম আন্তঃনগর ট্রেন। ২০২০ সালের ৫ই অক্টোবর ট্রেনটির নামকরণ করা হয়। পঞ্চগড় জেলার বাংলাবান্ধা স্থল বন্দরের নামের সাথে মিল রেখে ট্রেনটির নাম রাখা হয়। একই সালের ১৫ই অক্টোবর রেলমন্ত্রী নূরুল ইসলাম সুজন ট্রেনটি উদ্বোধন করেন এবং পরের দিন ট্রেনটি রেলসেবায় যুক্ত হয়। ট্রেনটির বেজ রাজশাহী রেলওয়ে স্টেশন।