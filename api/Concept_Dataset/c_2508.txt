চলতি হিসাব (ইংরেজি: Current accout, checking account, transaction account, ইত্যাদি) বলতে কোনও ব্যাংক অথবা আর্থিক প্রতিষ্ঠানে গচ্ছিত একটি জমা হিসাবকে বোঝায়। হিসাবটি এর মালিক চাহিবামাত্র লভ্য থাকে। হিসাবের মালিক ত্বরিত ও অহরহ অর্থ উত্তোলন বা জমাদানের জন্য হিসাবটি ব্যবহার করতে পারেন। হিসাবের মালিক দ্বারা নির্ধারিত অন্য ব্যক্তিও হিসাবটির সুবিধা নিতে পারেন। সুবিধাগুলি অনেক ধরনের হতে পারে, যেমন নগদ অর্থ উত্তোলন বা গচ্ছিতকরণ, ডেবিট কার্ড (বিকলন কার্ড) ব্যবহার, চেক বা টাকা উত্তোলনের নির্দেশপত্রের ব্যবহার, ইলেকট্রনিক হস্তান্তর এমনকি অধুনা ইন্টারনেটের মাধ্যমে অর্থ উত্তোলন বা গচ্ছিতকরণ। অর্থনীতির পরিভাষায় চলতি হিসাবে গচ্ছিত অর্থ “তরল তহবিল” এবং হিসাববিজ্ঞানের পরিভাষাতে “নগদ অর্থ” হিসেবে পরিগণিত হয়।
ব্যবসা প্রতিষ্ঠান এবং ব্যক্তি উভয়েই চলতি হিসাব খুলতে পারেন। দেশের অর্থনৈতিক পরিস্থিতি অনুযায়ী তারা চলতি হিসাব থেকে উচ্চ হারে সুদ আয় করতে পারেন কিংবা কোন সুদ না-ও আয় করতে পারেন।চলতি হিসাবে গচ্ছিত অর্থের চেয়ে বেশি অর্থ উত্তোলন করলে হিসাবটি “ওভারড্রাফট” অবস্থাতে রূপান্তরিত হয়। যদি কোন হিসাবের মোট পরিমাণ ঋণাত্মক হয়, তাহলে ধরে নেয়া হয় যে হিসাবের মালিক ব্যাংক থেকে টাকা ঋণ করছেন, যা তাকে পরে সুদে আসলে পরিশোধ করতে হবে; একই সাথে তাকে একটি ওভারড্রাফট সেবার খরচও পরিশোধ করতে হয়।