অত্র নিবন্ধটি আন্তর্জাতিক পর্যায়ে জিম্বাবুয়ে জাতীয় ক্রিকেট দলের অধিনায়কের তালিকা। ৬ জুলাই, ১৯৯২ তারিখে আন্তর্জাতিক ক্রিকেট কাউন্সিল (আইসিসি) কর্তৃক জিম্বাবুয়ে ক্রিকেট দল পূর্ণাঙ্গ সদস্যের মর্যাদা পায় ও টেস্ট ক্রিকেট খেলায় অংশগ্রহণের যোগ্যতা লাভ করে। এরপূর্বে জিম্বাবুয়ে স্বাধীনতা লাভ ও আন্তর্জাতিক স্বীকৃতির একবছর পর ২১ জুলাই, ১৯৮১ তারিখে দলটি সহযোগী সদস্য ছিল। আইসিসিতে যোগদানের পূর্বে রোডেশিয়া দক্ষিণ আফ্রিকার ঘরোয়া প্রতিযোগিতা কারি কাপে অংশগ্রহণ করতো। ৩০ আগস্ট, ২০১৪ তারিখ পর্যন্ত জিম্বাবুয়ের টেস্ট দলে ৯জন, একদিনের আন্তর্জাতিক দলে ১৬জন ও টুয়েন্টি২০ আন্তর্জাতিকে ৩জন দলের অধিনায়কত্ব করেন। এছাড়াও অনেকেই যুবদের দলে নেতৃত্ব দিয়েছেন।