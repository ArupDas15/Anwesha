জেমস হেনরি বিডি অ্যান্ডারসন (ইংরেজি: Biddy Anderson; জন্ম: ২৬ এপ্রিল, ১৮৭৪ - মৃত্যু: ১১ মার্চ, ১৯২৬) কিম্বার্লীর মেলকামের এলাকায় জন্মগ্রহণকারী দক্ষিণ আফ্রিকান আন্তর্জাতিক ক্রিকেটার ও অধিনায়ক ছিলেন। দক্ষিণ আফ্রিকা ক্রিকেট দলের অন্যতম সদস্য ছিলেন তিনি। ১৯০২ সালে সংক্ষিপ্ত সময়ের জন্যে দক্ষিণ আফ্রিকার পক্ষে আন্তর্জাতিক ক্রিকেটে অংশগ্রহণ করেছেন। ঘরোয়া প্রথম-শ্রেণীর দক্ষিণ আফ্রিকান ক্রিকেটে ওয়েস্টার্ন প্রভিন্স দলের প্রতিনিধিত্ব করেছেন। দলে তিনি মূলতঃ ডানহাতি ব্যাটসম্যান হিসেবে খেলতেন বিডি অ্যান্ডারসন।


== প্রথম-শ্রেণীর ক্রিকেট ==
১৮৯৪ থেকে ১৯০৭ সময়কালে ওয়েস্টার্ন প্রভিন্সের পক্ষে প্রথম-শ্রেণীর ক্রিকেটে নিয়মিতভাবে অংশগ্রহণ করতেন। ১৯০৩-০৪ মৌসুমে ব্যক্তিগত সর্বোচ্চ ১০৯ রানের ইনিংস খেলেন। এটিই প্রথম-শ্রেণীর ক্রিকেটে তার একমাত্র সেঞ্চুরি ছিল। এ সেঞ্চুরিটি বর্ডারের উভয় ইনিংসে সংগৃহীত ৫৫ ও ৫২ রানের সম্মিলিত দলীয় সংগ্রহকে ছাঁপিয়ে গিয়েছিল।


== আন্তর্জাতিক ক্রিকেট ==
সমগ্র খেলোয়াড়ী জীবনে একটিমাত্র টেস্টে অংশগ্রহণ করেছেন তিনি এবং ঐ একটিমাত্র টেস্টেই দলের অধিনায়কের দায়িত্বে ছিলেন বিডি অ্যান্ডারসন। ১৯০২-০৩ মৌসুমে অস্ট্রেলিয়া দল দক্ষিণ আফ্রিকা সফর করে। ১৮ অক্টোবর, ১৯০২ তারিখে সফরকারীদের বিপক্ষে জোহেন্সবার্গ টেস্টে অভিষেক ঘটে তার। দ্বিতীয় ইনিংসে ব্যক্তিগত সর্বোচ্চ ৩২ রানের ইনিংস খেললেও তার দল বিরাট ব্যবধানে পরাজয়বরণ করেছিল। দলের একমাত্র খেলোয়াড় হিসেবে পরের টেস্টে অংশগ্রহণ করা থেকে বঞ্চিত হয়েছিলেন বিডি অ্যান্ডারসন।


== ব্যক্তিগত জীবন ==
ক্রিকেট খেলার পাশাপাশি রাগবি খেলায় পারদর্শিতা দেখিয়েছেন তিনি। তিনটি রাগবি ইউনিয়ন টেস্টে অংশ নিয়েছেন। ১৮৯৬ সালে ব্রিটিশ লায়ন্স দল দক্ষিণ আফ্রিকা সফরে আসলে তিনি খেলেছিলেন।
১১ মার্চ, ১৯২৬ তারিখে ৫২ বছর বয়সে কেপ প্রদেশের ব্রেডাসডর্পে বিডি অ্যান্ডারসনের দেহাবসান ঘটে।


== তথ্যসূত্র ==


== আরও দেখুন ==
হার্বি ওয়েড
উইলিয়াম মিল্টন
বোল্যান্ড ক্রিকেট দল
দক্ষিণ আফ্রিকান টেস্ট ক্রিকেটারদের তালিকা
দক্ষিণ আফ্রিকা জাতীয় ক্রিকেট দলের অধিনায়কদের তালিকা


== বহিঃসংযোগ ==
ইএসপিএনক্রিকইনফোতে বিডি অ্যান্ডারসন  (ইংরেজি)ক্রিকেটআর্কাইভে বিডি অ্যান্ডারসন   (সদস্যতা প্রয়োজনীয়) (ইংরেজি)