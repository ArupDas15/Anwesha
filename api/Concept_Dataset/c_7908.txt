জেন্টলম্যান বনাম প্লেয়ার্স (ইংরেজি: Gentlemen v Players) শতাধিক বছর ধরে বার্ষিকাকারে এক বা দুইবার ইংল্যান্ডে অনুষ্ঠিত হওয়া প্রথম-শ্রেণীর ক্রিকেট খেলা ছিল। শৌখিন মর্যাদাসম্পন্ন প্রথম-শ্রেণীর ক্রিকেটারদের নিয়ে জেন্টলম্যান দল ও পেশাদার খেলোয়াড়দের নিয়ে প্লেয়ার্স দল গঠন করা হতো। দল দুইটি ঐ সময়ের সামাজিক শ্রেণীর অবকাঠামোয় সঙ্গায়িত হতো। প্লেয়ার্সের খেলোয়াড়েরা মূলতঃ কর্মজীবী এবং জেন্টলম্যানের সদস্যরা সরকারী বিদ্যালয় থেকে আগত মাঝারী ও উচ্চশ্রেণীভূক্ত ছিলেন। প্লেয়ার্সের খেলোয়াড়দেরকে কাউন্টি ক্লাব কিংবা খেলা আয়োজনকারীর কাছ থেকে বেতন পেতেন। অন্যদিকে জেন্টলম্যানের সদস্যরা নামেমাত্র ব্যয়বাবদ খরচ দাবী করতেন। তবে পুরো বিষয়টি বেশ বিতর্কিত ছিল। কিছু শীর্ষস্থানীয় শৌখিন খেলোয়াড় অনেক পেশাদার খেলোয়াড়ের চেয়েও অধিক বেতন পেতেন বলে জানা যায়।
১৮০৬ সালে প্রথমবারের মতো উদ্বোধনী খেলা অনুষ্ঠিত হয়েছিল। একই বছরে ফিরতি খেলা হয়। তবে, ১৮০৭ সালে খেলার আয়োজন করা হয়নি। নেপলীয় যুদ্ধের কারণে ১৮১৯ সাল পর্যন্ত ক্রিকেট খেলা স্থগিত থাকে। এরপর থেকে ১৯৬২ সাল পর্যন্ত বার্ষিকাকারে অনুষ্ঠিত হতে থাকে। সচরাচর প্রত্যেক মৌসুমেই দুই বা ততোধিকবার খেলা আয়োজনের ব্যবস্থা করা হতো। ১৯শ শতকের মাঝামাঝি সময়ে জেন্টলম্যান দলের নাজুক অবস্থা পরিলক্ষিত হয়। তবে, ডব্লিউ. জি. গ্রেসের বর্ণাঢ্যময় খেলোয়াড়ী জীবনের কল্যাণে জেন্টলম্যান দল প্রতিযোগিতায় ফিরে আসে ও তীব্র প্রতিদ্বন্দ্বিতা গড়ে তুলে। টেস্ট ক্রিকেটের প্রচলন শুরু হবার পাশাপাশি দ্বিতীয় বিশ্বযুদ্ধের পর সামাজিক পরিবর্তনের প্রভাবে এর উপযোগিতা ও গুরুত্ব হারাতে থাকে।
৩১ জানুয়ারি, ১৯৬৩ তারিখে মেরিলেবোন ক্রিকেট ক্লাব (এমসিসি ) কর্তৃপক্ষ দ্বিধাহীন ও আনুষ্ঠানিকভাবে শৌখিনতত্ত্ব ধারনার বিলোপন ঘটায় এবং সকল প্রথম-শ্রেণীর ক্রিকেটারকে পেশাদারী পর্যায়ে নিয়ে আসে। তখন থেকে জেন্টলম্যান বনাম প্লেয়ার্সের মধ্যকার খেলাকে কালবৈষম্যরূপে চিত্রিত করা হয় ও অনিয়মিত হয়ে পড়ে। এর বিকল্প খেলার বিষয়ে চিন্তা-ভাবনা চললেও ১৯৬৩ সালে সীমিত ওভারের জিলেট কাপ প্রতিযোগিতা শুরু হলে তা আর হয়ে উঠেনি। ১৮০৬ সাল থেকে ১৯৬২ সালের মধ্যে সর্বমোট ২৭৪টি খেলা আয়োজিত হয়। তন্মধ্যে, প্লেয়ার্স ১২৫টি ও জেন্টলম্যান ৬৮টি খেলায় বিজয়ী হয়। এছাড়া, ৮০টি খেলা ড্র ও একটি খেলা টাইয়ে পরিণত হয়।