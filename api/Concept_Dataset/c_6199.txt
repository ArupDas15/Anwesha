ইউজিন করেন কেলি (ইংরেজি: Eugene Curran Kelly; ২৩শে আগস্ট, ১৯১২ – ২রা ফেব্রুয়ারি, ১৯৯৬) একজন মার্কিন চলচ্চিত্র, মঞ্চ ও টেলিভিশন অভিনেতা, নৃত্যশিল্পী, চলচ্চিত্র পরিচালক, প্রযোজক ও নৃত্য-পরিচালক ছিলেন। তিনি তার শক্তিশালী ও ক্রীড়াবিদতুল্য নাচের শৈলী, সুদর্শন রূপ এবং বিভিন্ন অমায়িক চরিত্রে অভিনয়ের জন্য বিখ্যাত ছিলেন।
জিন কেলি মূলত গীতিনাট্যমূলক চলচ্চিত্রে অভিনয় করতেন। তিনি ১৯৪০ ও ১৯৫০-এর দশকের সবচেয়ে সফল কিছু গীতিনাট্যমূলক ছায়াছবিতে অভিনয়, নৃত্য পরিচালনা ও পরিচালনার দায়িত্ব পালন করেন। ১৯৪২ সালে তিনি জুডি গারল্যান্ডের বিপরীতে ফর মি অ্যান্ড মাই গ্যাল ছায়াছবির মাধ্যমে তার অভিনয়জীবন শুরু করেন। এর পরে তিনি একে একে ডু ব্যারি ওয়াজ আ লেডি (১৯৪৩), থাউজেন্ডস চিয়ার (১৯৪৩), দ্য পাইরেট (১৯৪৮), অন দ্য টাউন (১৯৪৯) এবং ইট্‌স অলওয়েজ ফেয়ার ওয়েদার (১৯৫৫)সহ আরও অনেক ছবিতে অভিনয় করেন। কর্মজীবনের শেষদিকে তিনি গীতিনাট্য ধারার বাইরে দুইটি ছবিতে অভিনয় করেন, যেগুলি হল ইনহেরিট দ্য উইন্ড (১৯৬০) এবং ওয়াট আ ওয়ে টু গো (১৯৬৪)। এছাড়া তিনি গোটা কর্মজীবন জুড়েই অনেকগুলি ছবি পরিচালনা করেন। এদের মধ্যে হেলো, ডলি! (১৯৬৯) উল্লেখযোগ্য; ছবিটি অস্কার পুরস্কারের জন্য সেরা চলচ্চিত্র শ্রেণীতে মনোনীত হয়েছিল।তবে জিন কেলি যে ছায়াছবিগুলির জন্য বর্তমানে সবচেয়ে বেশি পরিচিত সেগুলি হল অ্যান আমেরিকান ইন প্যারিস (১৯৫১), অ্যাংকর্স আওয়েই (১৯৪৫) (যার জন্য তিনি শ্রেষ্ঠ অভিনেতা বিভাগে একাডেমি পুরস্কারের মনোনয়ন লাভ করেন) এবং সিঙিন ইন দ্য রেইন (১৯৫২)। ১৯৫২ সালে তিনি সমগ্র কর্মজীবনের জন্য সম্মানসূচক অস্কার পুরস্কার লাভ করেন। ঐ বছরই তার অভিনীত অ্যান আমেরিকান ইন প্যারিস ছবিটি সেরা চলচ্চিত্রসহ মোট ছয়টি অস্কার পুরস্কার লাভ করে। পরবর্তীতে কেনেডি সেন্টার সম্মাননা, স্ক্রিন অ্যাক্টরস গিল্ড এবং আমেরিকান ফিল্ম ইনস্টিটিউট তাকে সমগ্র জীবনের সাফল্যসূচক পুরস্কার প্রদান করে। ১৯৯৯ সালে আমেরিকান ফিল্ম ইনস্টিটিউট ধ্রুপদী হলিউডের সেরা পুরষ তারকাদের যে তালিকা প্রকাশ করে, তাতে তিনি ১৫তম স্থান পান।