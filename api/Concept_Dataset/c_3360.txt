ফিফটি শেডস হল ই. এল. জেমস রচিত কামোদ্দীপক উপন্যাসের একটি ধারাবাহিক। প্রাথমিকভাবে এটি ফিফটি শেডস অফ গ্রে (২০১১), ফিফটি শেডস ডার্কার ও ফিফটি শেডস ফ্রিড উপন্যাস-ত্রয়ীর একটি ধারাবাহিক। এই উপন্যাসগুলিতে কলেজ স্নাতক অ্যানাস্টেসিয়া স্টিল ও তরুণ ব্যবসায়ী ক্রিস্টিয়ান গ্রে-র মধ্যে গভীরতর হয়ে আসা সম্পর্কটি বর্ণিত হয়েছে। গ্রে অ্যানাকে বিডিএসএম-এর জগতের সঙ্গে পরিচিত করে তোলেন।বইটির সাফল্য সম্পর্কে লেখিকা বলেছিলেন: "আগ্রহের আতিসায্য আমাকে অত্যন্ত বিস্মিত করেছে।" জেমস ফিফটি শেডস উপন্যাস-ত্রয়ীকে বর্ণনা করতে গিয়ে বলেছে, এটি "স্পষ্টতই আমার প্রৌঢ়ত্বের সংকট। আমার সব ফ্যান্টাসি এর মধ্যে রয়েছে, এটাই মূল কথা।" ফ্যানফিকশন.নেট ওয়েবসাইটে সক্রিয় থাকাকালীন তিনি জানিয়েছিলেন: "টুইলাইট সাগা শেষ করার পর ২০০৯ সালের জানুয়ারি মাসে লেখা শুরু করি। তারপর আর থামিনি। ২০০৯ সালের অগস্টে ফ্যান ফিকশন [সাইটটি] আবিষ্কার করি। সেই থেকে দু’টি উপন্যাস লিখছি এবং আরও অন্তত একটি লেখার পরিকল্পনা রয়েছে। তারপর... কে জানে?" ২০১৩ সালের অগস্ট মাসে এই উপন্যাস-ত্রয়ীর বিক্রি জেমসকে ফোর্বস পত্রিকার সর্বাধিক-উপার্জনকারী লেখক তালিকার শীর্ষ স্থানে স্থাপন করে। সেই সময় উপন্যাস তিনটি থেকে তার মোট আয় ছিল ৯৫ মিলিয়ন ডলার। এর মধ্যে ৫ মিলিয়ন ডলার ছিল ফিফটি শেডস অফ গ্রে উপন্যাসের চলচ্চিত্র স্বত্বের মূল্য। বাণিজ্যিক সাফল্য সত্ত্বেও সমালোচকেরা বইটির অত্যন্ত রূঢ় সমালোচনা করেন। প্রথম প্রকাশের পর থেকে বইটি "বস্তুতপক্ষে যে সকল সমালোচকেরা বইটি পড়েছিলেন, তাঁদের সকলের বিদ্রুপের বিষয় হয় দাঁড়ায়।" ২০১৫ সালের পর এই ধারাবাহিকটি সম্প্রসাদিত হয়েছে অ্যাজ টোল্ড বাই ক্রিস্টিয়ান নামে সমান্তরাল উপন্যাসের একটি ধারাবাহিকে: গ্রে: ফিফটি শেডস অফ গ্রে অ্যাজ টোল্ড বাই ক্রিস্টিয়ান উপন্যাসে ক্রিস্টিয়ান গ্রে-র দৃষ্টিকোণ থেকে ফিফটি শেডস অফ গ্রে উপন্যাসটির ঘটনাগুলি বর্ণিত হয় এবং এরপর একইভাবে ফিফটি শেডস ডার্কার উপন্যাসটির কাহিনি অবলম্বনে রচিত হয় ডার্কার: ফিফটি শেডস ডার্কার অ্যাজ টোল্ড বাই ক্রিস্টিয়ান (২০১৭) উপন্যাসটি।