ম্যান অব দ্য ম্যাচ, প্লেয়ার অব দ্য গেম, ম্যান অব দ্য সিরিজ বা ম্যান অব দ্য টুর্নামেন্ট (ইংরেজি: Man of the Match, Player of the Game, Man of the Series, Man of the Tournament) ক্রীড়া জগতে এক ধরনের সম্মাননা বা পুরস্কারবিশেষ। সাধারণতঃ নির্দিষ্ট কোন খেলায় কিংবা প্রতিযোগিতায় অন্য যে-কোন খেলোয়াড়ের তুলনায় অসাধারণ ক্রীড়াশৈলী ও দক্ষতা প্রদর্শনকারীকে এ পুরস্কার প্রদান করা হয়ে থাকে। তন্মধ্যে ম্যান অব দ্য ম্যাচ, ম্যান অব দ্য সিরিজ ও ম্যান অব দ্য টুর্নামেন্ট ক্রিকেটীয় পরিভাষা হিসেবে ব্যবহৃত হয়। প্রকৃতপক্ষে এ পরিভাষাটির উৎপত্তি ঘটেছে ক্রিকেট খেলা থেকে। পরবর্তীকালে অন্যান্য খেলায়ও প্রতিযোগীদেরকে উদ্বুদ্ধ ও উদ্দীপনা যোগাতে এ ধারনার ব্যাপক বিস্তৃতি ঘটছে। সচরাচর বিজয়ী দলের কোন একজন খেলোয়াড় এ পুরস্কারের প্রাপক হন।