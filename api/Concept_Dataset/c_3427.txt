ফিল্ড হকি একটি দলগত ক্রীড়া। এই খেলায় প্রত্যেক দলের খেলোয়াড়েরা হকি স্টিক দিয়ে বলে আঘাত করে, ঠেলে বা ছুঁড়ে বিপক্ষ দলের গোল পোস্টে প্রবেশ করিয়ে গোল করেন। এই খেলার সাধারণ নাম হকি। অনেক দেশেই ফিল্ড হকি পরিচিত হকি নামে। তবে যেসব দেশে আইস হকি বা স্ট্রিট হকির মতো অন্যান্য ধরনের হকিও খেলা হয়, সেখানে ফিল্ড হকি শব্দটি ব্যবহৃত হয়ে থাকে। ভারতীয় প্রজাতন্ত্রের জাতীয় খেলা হল ফিল্ড হকি।পুরুষ ও মহিলাদের জন্য একাধিক আন্তর্জাতিক হকি প্রতিযোগিতার আয়োজন করা হয়ে থাকে। এগুলির মধ্যে উল্লেখযোগ্য অলিম্পিক গেমস, প্রতি চার বছর অন্তর আয়োজিত হকি বিশ্বকাপ, বার্ষিক হকি চ্যাম্পিয়নস ট্রফি ও জুনিয়র হকি বিশ্বকাপ।
ইন্টারন্যাশনাল হকি ফেডারেশন (এফআইএইচ) হকির আন্তর্জাতিক নিয়ন্ত্রক সংস্থা। এই সংস্থা হকি বিশ্বকাপ ও মহিলা হকি বিশ্বকাপ আয়োজন করে থাকে। এফআইএইচ-এর অধীনস্থ হকি রুলস বোর্ড হকি খেলার নিয়মকানুন স্থির করে।
অনেক দেশেই সিনিয়র ও জুনিয়র হকি খেলোয়াড়দের জন্য ক্লাবস্তরে প্রতিযোগিতার আয়োজন করা হয়। অংশগ্রহণকারীদের সংখ্যার বিচারে হকির স্থান বিশ্বে দ্বিতীয় (অ্যাসোসিয়েশন ফুটবলের পরেই) হলেও, হকি দর্শকদের মধ্যে খুব একটা জনপ্রিয় নয়। অল্প সংখ্যক খেলোয়াড়ই পূর্ণ সময়ের হকি খেলোয়াড় হিসেবে খেলে থাকেন।
যেসব দেশে তীব্র শীতের জন্য আউটডোরে হকি খেলা সম্ভব নয়, সেই সব দেশে বেমরসুমে ইনডোরে হকি খেলা হয়। ইনডোর ফিল্ড হকি নামক এই খেলাটি সাধারণ ফিল্ড হকির তুলনায় একটু ভিন্ন।