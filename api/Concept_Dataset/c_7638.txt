ছিন শি হুয়াং (ওয়েড-জাইলস: Ch'in Shih Huang; চীনা: 秦始皇) (খ্রিস্টপূর্ব ২৫৯ - খ্রিস্টপূর্ব ২১০) ব্যক্তিগত নাম: চাও চেং (চীনা: 趙政 বা 趙正); ছিলেন "যুদ্ধরত রাজ্যসমূহ পর্বের" ছিন রাজ্যের রাজা, যার রাজত্ব ছিল খ্রিষ্টপূর্ব ২৪৬ হতে খ্রিষ্টপূর্ব ২২১ পর্যন্ত। খ্রিষ্টপূর্ব ২২১ সালে তিনি একীভূত চীনের প্রথম সম্রাট হন। ২১০ খ্রিষ্টপূর্বাব্দে ৪৯ বছর বয়সে মৃত্যুর আগ পর্যন্ত তিনি ক্ষমতায় ছিলেন।
চীনকে একীভূত করে ছিন নিজেকে প্রথম সম্রাট উপাধিতে ভূষিত করেন। চীনের দুই হাজার বছরের সাম্রাজিক শাসন তার হাত ধরেই সূচনা হয়, এ কারণে তিনি চৈনিক ইতিহাসে একজন কেন্দ্রীয় চরিত্র হয়ে আছেন। একীভূত চীনে তিনি তার উপদেষ্টা লি সিয়ের সাহায্যে অনেকগুলো গুরুত্বপূর্ণ অর্থনৈতিক ও রাজনৈতিক সংস্কার সাধন করেন।

