আহত ফুলের গল্প (ইংরেজিঃ A flower in flame) ২০১৮ সালে মুক্তিপ্রাপ্ত বাংলাদেশি পূর্ণদৈর্ঘ্য চলচ্চিত্র। স্বাধীন ধারার ছায়াচিত্রটির কাহিনি, চিত্রনাট্য, সংলাপ রচনা ও পরিচালনা করেছেন অন্ত আজাদ। চলচ্চিত্রটি প্রযোজনা করেছে ওশান মাইন্ড এন্টারটেইনমেন্ট। আহত ফুলের গল্পে মূলত তিনজন নারীর জীবনের ঘটনাবলি সমান্তরাল ভাবে উপস্থাপন করা হয়েছে। গাজী রাকায়েত ছাড়া একদল নতুন অভিনয় শিল্পী এই চলচ্চিত্রের বিভিন্ন মুখ্য ও পার্শ্বচরিত্রে অভিনয় করেছেন। চলচ্চিত্রটি ২০১৮ সালের ২২ আগস্ট মুক্তি পায়। প্রেক্ষাগৃহে মুক্তি না দিয়ে অন্ত আজাদ বিকল্প ব্যবস্থায় বাংলাদেশের বিভিন্ন জেলার শিল্পকলা একাডেমি ও বিশ্ববিদ্যালয়ের মিলনায়তনে প্রদর্শন করেন। চলচ্চিত্রটি সেন্সর বোর্ডের সদস্য ও দর্শকদের মাঝে প্রশংসিত হয়।