২০২১ আইসিসি পুরুষ টি২০ বিশ্বকাপ হবে আইসিসি পুরুষ টি২০ বিশ্বকাপের সপ্তম আসর, যে টুর্নামেন্টের ম্যাচগুলো অনুষ্ঠিত হবে সংযুক্ত আরব আমিরাত ও ওমানে। ওয়েস্ট ইন্ডিজ টুর্নামেন্টের বর্তমান চ্যাম্পিয়ন।এর পূর্বে ২০২০ সালের ১৮ অক্টোবর থেকে ১৫ নভেম্বর সময়ে অস্ট্রেলিয়ায় ২০২০ পুরুষ টি২০ বিশ্বকাপ আয়োজনের কথা থাকলেও ২০২০ সালের জুলাই মাসে আন্তর্জাতিক ক্রিকেট কাউন্সিল (আইসিসি) কোভিড-১৯ মহামারির কারণে টুর্নামেন্টটি স্থগিত হয়েছে বলে নিশ্চিত করে। ২০২০ সালের আগস্ট মাসে আইসিসি নিশ্চিত করে যে ২০২১ সালের টুর্নামেন্টটি আয়োজন করবে ভারত, এবং সে সাথে অস্ট্রেলিয়াকে ২০২২ সালের টুর্নামেন্টটি আয়োজনের দায়িত্ব দেয়া হয়। কিন্তু এর পরে ২০২১ সালের জুন মাসে আইসিসি নিশ্চিত করে যে ভারতে কোভিড-১৯ পরিস্থিতির অবনতির আশঙ্কা থাকায় টুর্নামেন্টটি ভারত থেকে সংযুক্ত আরব আমিরাতে সরিয়ে নেয়া হয়েছে। টুর্নামেন্টটি শুরু হবে ২০২১ সালের ১৭ অক্টোবর এবং টুর্নামেন্টের ফাইনাল খেলা হবে ১৪ নভেম্বর। টুর্নামেন্টের প্রথম রাউন্ড একযোগে আয়োজন করবে সংযুক্ত আরব আমিরাত ও ওমান।