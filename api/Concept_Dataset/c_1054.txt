যাকোব (হিব্রু: יַעֲקֹב‬, আধুনিক: Ya‘aqōv , টিবেরীয়: Yaʿăqōḇ; আরবি: يَعْقُوب‎‎ Yaʿqūb, গ্রিক: Ἰακώβ, Iakṓb), পরবর্তীতে ইস্রায়েল নামে ভূষিত, ছিলেন ইস্রায়েলীয় জাতির পিতৃকুলপতি। তিনি ইব্রাহিমীয় ধর্মসমূহে, অর্থাৎ ইহুদিধর্ম, খ্রিষ্টধর্ম ও ইসলামে, একজন গুরুত্বপূর্ণ ব্যক্তিত্ব। ইসলামে তিনি নবী ইয়াকুব (আ.) হিসেবে পরিচিত। ইস্‌হাক ও রিবিকার পুত্র, অব্রাহাম, সারা ও বৈথলের দৌহিত্র এবং ইশ্মায়েলের ভ্রাতুষ্পুত্র যাকোব বাইবেলের আদিপুস্তকে আবির্ভূত হন। তিনি ইস্‌হাকের দ্বিতীয় পুত্র, প্রথম পুত্র তাঁরই যমজ ভাই এষৌ। যদিও ইস্‌হাকের বার্ধক্য ও অন্ধত্বের সুযোগ নিয়ে যাকোব প্রথম পুত্র হিসেবে এষৌয়ের প্রাপ্ত আশীর্বাদসমূহকে করায়ত্ত করে নেন এবং তাঁদের পরিবারের নেতা হয়ে ওঠেন। কনানে এক তীব্র খরা দেখা দিলে পুত্র যোষেফের সহায়তায়—যিনি ফরৌণের আস্থাভাজন হয়ে উঠেছিলেন—যাকোব ও তাঁর বংশধরেরা মিসরে গমন করেন। সেখানে তিনি ১৪৭ বছর বয়সে মৃত্যুবরণ করেন এবং তাঁকে মক্‌পেলা গুহায় সমাহিত করা হয়।