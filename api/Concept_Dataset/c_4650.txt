ব্যক্তিগত সুরক্ষামূলক সামগ্রী (ইংরেজি: Personal Protective Equipment সংক্ষেপে PPE পিপিই) বা ব্যক্তিগত সুরক্ষা সামগ্রী কিছু বিশেষ পরিধেয় পোশাক, সাজ-সরঞ্জাম ও উপকরণের সমষ্টিগত নাম, যা পরিধানকারীকে ঝুঁকি, বিপদ বা স্বাস্থ্যশূল (যেমন রোগজীবাণুর সংক্রমণ) থেকে সুরক্ষা প্রদান করে। যেমন অত্যন্ত উৎকট তীব্র কোলাহলপূর্ণ স্থানে কর্ণরোধনী অর্থাৎ কানের ছিপি কানকে সুরক্ষা প্রদান করে। রাসায়নিক দ্রব্যাদি হাতে ধরার সময় হাতে দস্তানা বা হাতমোজা (গ্লাভ) পরা উচিত। নির্মাণস্থলে কর্মরত নির্মাণকর্মীদের কোনও কিছুর পড়ন্ত ভাঙা টুকরো থেকে মাথাকে রক্ষা করার জন্য শক্ত টুপি বা শিরোস্ত্রাণ পরিধান করতে হয়।
প্রতিটি শ্রমিক বা কর্মচারী, যার পেশাগত কর্ম সম্পাদনের সময় ঝুঁকি বা বিপদের সম্ভাবনা আছে, তার কাছে অবশ্যই ব্যক্তিগত সুরক্ষামূলক সামগ্রী সুলভ থাকা অতি-আবশ্যক। প্রতিটি শ্রমিক-কর্মচারীকে কর্মস্থলে তারা যেসব ঝুঁকি বা বিপদের সম্মুখীন হতে পারেন, সে ব্যাপারে তথ্য ও প্রশিক্ষণ দেওয়া উচিত। এছাড়া কর্মস্থলের পেশাগত কার্যসম্পাদনের কারণে কোনও রোগব্যাধি বা আঘাতের শিকার হলে সেটি পর্যবেক্ষণের ব্যবস্থাও থাকতে হবে।
নিরাপদ কাজের পরিবেশ বজায় রাখার উদ্দেশ্যে কর্মচারীদেরকে যথাযথ ঝুঁকি-নিরোধক ব্যক্তিগত সুরক্ষামূলক সামগ্রী প্রদান করা প্রতিটি নিয়োগকর্তার দায়িত্ব।  নিয়োগকর্তাদেরকে সিদ্ধান্ত নিতে হবে কখন, কী ধরনের সুরক্ষা সামগ্রী প্রয়োজন এবং এগুলি কীভাবে কখন ব্যবহার করতে হবে সে ব্যাপারে প্রশিক্ষণ দেওয়াও তাদের দায়িত্ব। তদুপরি ব্যক্তিগত সুরক্ষামূলক সামগ্রীর সীমাবদ্ধতা, কী করে সামগ্রীর প্রতিটি উপাদানকে রক্ষণাবেক্ষণ করে রাখতে হবে এবং অকেজো হয়ে গেলে সামগ্রীটিকে কীভাবে বর্জন করতে হবে, সে ব্যাপারেও প্রশিক্ষণ দিতে হবে।
যদি কর্মচারীদের কাছে মনে হয় যে তাদের কর্মস্থলে স্বাস্থ্য ঝুঁকি আছে এবং তাদের নিয়োগকর্তা সেটি প্রতিরোধের কোনও ব্যবস্থা নেয়নি, তাহলে তাদের সংশ্লিষ্ট সংস্থার কাছে অভিযোগ করার অধিকার আছে।

