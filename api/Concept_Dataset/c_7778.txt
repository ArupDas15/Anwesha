বেনিসিও মোনসেরাতে রাফায়েল দেল তোরো সানচেস (স্পেনীয়: Benicio Monserrate Rafael del Toro Sánchez; জন্ম: ১৯ ফেব্রুয়ারি ১৯৬৭) হলেন একজন পুয়ের্তো রিকান অভিনেতা ও প্রযোজক। তিনি ট্রাফিক (২০০০) চলচ্চিত্রে পুলিশ কর্মকর্তা হাভিয়ের রদ্রিগেজ চরিত্রে অভিনয় করে শ্রেষ্ঠ পার্শ্ব অভিনেতা বিভাগে অস্কার, বাফটা, গোল্ডেন গ্লোব ও স্ক্রিন অ্যাক্টরস গিল্ড পুরস্কার অর্জন করেন। তিনি আলেহান্দ্রো গোন্সালেস ইনারিতুর টুয়েন্টি ওয়ান গ্রামস (২০০৩) চলচ্চিত্রে জ্যাক জর্ডান চরিত্রে অভিনয় করে শ্রেষ্ঠ পার্শ্ব অভিনেতা বিভাগে অপর একটি অস্কার ও স্ক্রিন অ্যাক্টরস গিল্ড পুরস্কারের মনোনয়ন লাভ করেন এবং শ্রেষ্ঠ প্রধান চরিত্রে অভিনেতা বিভাগে বাফটা পুরস্কারের মনোনয়ন লাভ করেন।
দেল তোরো ১৯৯৫ সালে দ্য ইউজুয়াল সাসপেক্টস্‌ ছবিতে ফ্রেড ফেনস্টার চরিত্রে এবং ১৯৯৬ সালে বাস্কোয়াইট ছবিতে বেনি দালমাউ চরিত্রে অভিনয়ের মধ্য দিয়ে পরিচিতি লাভ করেন, এবং এই দুটি কাজের জন্য টানা দুবার ইন্ডিপেন্ডেন্ট স্পিরিট পুরস্কার অর্জন করেন। তার অভিনীত অন্যান্য উল্লেখযোগ্য চলচ্চিত্র ভূমিকা হল ফিয়ার অ্যান্ড লোথিং ইন লাস ভেগাস (১৯৯৮)-এ ডক্টর গঞ্জো, স্ন্যাচ (২০০০)-এ জুয়াড়ি ফ্র্যাঙ্কি ফোর ফিঙ্গারস, সিন সিটি (২০০৫)-এ জ্যাকি বয়, চে (২০০৮)-এ বিপ্লবী চে গেভারা, যার জন্য তিনি কান চলচ্চিত্র উৎসবের শ্রেষ্ঠ অভিনেতার পুরস্কার অর্জন করেন; সিকারিও (২০১৫)-এ আলেয়ান্দ্রো, যার জন্য তিনি শ্রেষ্ঠ পার্শ্বচরিত্রে অভিনেতা বিভাগে বাফটা পুরস্কারের মনোনয়ন লাভ করেন।