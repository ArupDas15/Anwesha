সাতক্ষীরা জেলা স্টেডিয়াম ১৯৭২ সালে বাংলাদেশে নির্মিত একটি জেলা পর্যায়ের স্টেডিয়াম। স্টেডিয়ামটি সাতক্ষীরা জেলার সাতক্ষীরা পৌরসভায় পলাশপোল এলাকার প্রাণ সায়ের খালের উত্তরে অবস্থিত। ঐতিহাসিক কারণে স্টেডিয়ামটি এখনো “কনক পার্ক” নামে পরিচিত। এই স্টেডিয়ামে জেলা ও জাতীয় পর্যায়ের ক্রিকেট, ফুটবল, কাবাডি, ভলিবল ও অন্যান্য খেলা আয়োজনের পাশাপাশি বাংলাদেশের জাতীয় দিবসসমূহের কর্মসূচি, খেলোয়াড় বাছাই, তায়কোয়ান্দো ও কুস্তি প্রশিক্ষণ এবং বিভিন্ন কনসার্ট অনুষ্ঠিত হয়ে থাকে। বাংলাদেশের অন্যান্য স্টেডিয়ামের মতো এই স্টেডিয়ামটিও জাতীয় ক্রীড়া পরিষদের অধিভুক্ত এবং জেলা ক্রীড়া পরিষদের তত্ত্বাবধানে রয়েছে।