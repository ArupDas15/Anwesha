কুল, বরই বা বড়ই  বৈজ্ঞানিক নাম Ziziphus zizyphus। দক্ষিণ এশিয়ায় বহুল প্রচলিত, কন্টকপূর্ণ গাছের ফল। ইংরেজিতে একে সচরাচর Jujube বা Chinese date হিসাবে আখ্যায়িত করা হয়। বাংলাদেশের প্রায় সর্বত্র, সর্বপ্রকার মাটিতেই বরই গাছ জন্মে। একটু ডিম্বাকৃতির বরইকে সচরাচর "কুল" বলে অভিহিত করা হয়। বরই গাছ ছোট থেকে মাঝারি আকারের ঝোপাল প্রকৃতির বৃক্ষ। বরই গাছের স্বাভাবিক উচ্চতা ১২-১৩ মিটার। এই গাছ পত্রঝরা স্বভাবী অর্থাৎ শীতকালে পাতা ঝরে, বসন্তে নতুন পাতা আসে। বরই গাছের ডাল-পালা ঊর্ধ্বমুখী। বৎসরের সেপ্টেম্বরে - অক্টোবরে মৌসুমে গাছে ফুল আসে। ফল ধরে শীতে। ফল গোলাকার, ছোট থেকে মাঝারি। ফল আকারে ছোট, কমবেশী ২.৫ সেন্টিমিটার। ফল পাকলে রঙ হলুদ থেকে লাল বর্ণ হয়। কাঁচা ও পাকা উভয় পদের বরই খাওয়া হয়। স্বাদ টক ও কাঁচামিঠা জাতীয়। বরই রোদে শুকিয়ে সংরক্ষণ করা যায়। পাকা বরই শুকিয়ে চাটনী প্রস্তুত করা হয়।
পশ্চিমবাংলা ভারতে একে "কুল" বলা হয়। এই কুলের সাথে হিন্দু সরস্বতী পূজার একটা সম্পর্ক রয়েছে। পশ্চিমবাংলার হিন্দুরা শ্রী শ্রী সরস্বতী পূজার আগে কুল খায় না। সরস্বতী পুজোর দিন মা সরস্বতীকে কুল নিবেদন করবার পরে কুল খাওয়া যায়। প্রতি স্কুলে মা সরস্বতীর পূজা হয়। সুতরাং কুলের সাথে সরস্বতী পুজোর একটা সম্পর্ক আছে, এমনকি জয়রামবাটিতে মা সারদা দেবীকে সরস্বতী পুজোর দিন দুপুর বেলা কুলের চাটনি অন্নভোগে দেওয়া রীতি।
ক্রান্তীয় এবং উপক্রান্তীয় অঞ্চলে বরই বেশ জন্মে। এর আদি নিবাস আফ্রিকা হলেও বর্তমানে এটি বাংলাদেশ, ভারত, আফগানিস্তান, চীন, মালয়েশিয়া, অস্ট্রেলিয়া এবং প্রশান্ত মহাসাগরীয় কিছু অঞ্চলে বিস্তার লাভ করেছে। উত্তর ভারতের প্রতিটি বরই গাছে বছরে ৮০ থেকে ২০০ কেজি পর্যন্ত বরই ফলে। দশ থেকে বিশ বছর বয়সী গাছেই ফলন বেশি হয়। কুলে বিভিন্ন খনিজ দ্রব্য এবং ভিটামিন ‘এ’ ও ‘সি’ আছে।

