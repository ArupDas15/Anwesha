ইলমী গবেষণা ও ফতোয়া বিষয়ক স্থায়ী কমিটি (আরবি: اللجنة الدائمة للبحوث العلمية والإفتاء‎, প্রতিবর্ণী. আল-লাজনাহ আদ-দায়েমাহ লিল বুহুসিল ইলমীয়াহ ওয়াল ইফতা‎‎, এছাড়াও ইলমী গবেষণা ও ফতোয়া বিষয়ক সাধারণ প্রেসিডেন্সি হিসাবেও পরিচিত) হল সৌদি আরবের বাদশাহ কর্তৃক প্রতিষ্ঠিত একমাত্র সরকারী ফতোয়া বিষয়ক ইসলামিক প্রতিষ্ঠান। এটি সর্বোচ্চ উলামা পরিষদের জন্য ইসলামী আইনশাস্ত্র বা ফিকাহর বিধিবিধান এবং গবেষণাকর্ম প্রস্তুত করেন। সর্বোচ্চ উলামা পরিষদ ধর্মীয় বিষয়ে সৌদি বাদশাহকে পরামর্শ দেন। মুসলিম বিশ্বে ইলমী গবেষণা ও ফতোয়া বিষয়ক স্থায়ী কমিটি খুবই সম্মানিত ও সুপরিচিত একটি নাম। সর্বোচ্চ উলামা পরিষদের একটি অংশ এই কমিটি। সৌদি আরবের ফিকাহ বিষয়ক সবচেয়ে জ্যেষ্ঠ উলামাগণ এর সদস্য এবং সৌদি আরবের প্রধান মুফতি এর প্রধান। কুরআনুল কারীম, সহীহ হাদিস এবং সালাফে সালেহীনের ইলমের আলোকে উনারা সারা বিশ্বের মুসলিমদেরও বিভিন্ন প্রশ্নের উত্তর দেন। এই প্রতিষ্ঠানের বর্তমান প্রধান হচ্ছেন আব্দুল আজিজ ইবনে আব্দুল্লাহ আল আশ-শাইখ। উনার আগে এই প্রতিষ্ঠানের প্রধান ছিলেন আব্দুল আযীয ইবন আবদুল্লাহ ইবন বায। প্রতিষ্ঠানটিকে বাংলায় একাডেমিক গবেষণা ও ফতোয়া বিষয়ক স্থায়ী কমিটি, ফতোয়া বিষয়ক স্থায়ী কমিটি, সবোর্চ্চ ইসলামী গবেষণা পরিষদ ইত্যাদি নামেও ডাকা হয়।