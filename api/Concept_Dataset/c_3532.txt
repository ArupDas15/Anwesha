কলিঙ্গ (ওড়িয়া: କଳିଙ୍ଗ, দেবনাগরী: कलिङ्ग,তেলুগু: కళింగ) ছিলো ভারতীয় উপমহাদেশের একটি প্রাচীন রাজ্য যা ভারতের মধ্য-পূর্বাঞ্চলের ওড়িশা, পশ্চিমবঙ্গ রাজ্যের বাঁকুড়া , পুরুলিয়া , মেদিনীপুর জেলার, অন্ধ্রপ্রদেশের উত্তরাংশ এবং মধ্য প্রদেশের কিয়দাংশ নিয়ে গঠিত ছিলো বলে ধারণা করা হয়। এই রাজ্যটি অর্থনৈতিকভাবে ছিলো সমৃদ্ধ এবং এর ভূমি ছিলো উর্বর মৃত্তিকায় আচ্ছাদিত, যা দামোদর/গঙ্গা নদী থেকে গোদাবরী নদী পর্যন্ত এবং পশ্চিমে বঙ্গোপসাগর থেকে অমরকণ্টক পর্বতমালা পর্যন্ত বিস্তৃত ছিলো। খ্রিস্টপূর্ব ২৬৫ সালে এই অঞ্চলটি মগধ সাম্রাজ্যের অধিপতি মৌর্য সম্রাট অশোক কর্তৃক আক্রান্ত হলে কলিঙ্গের যুদ্ধের সূচনা ঘটে এবং তাতে ব্যাপক ক্ষয়ক্ষতি ও রক্তপাত ঘটে; যার ফলশ্রুতিতে সম্রাট অশোক বৌদ্ধ ধর্ম গ্রহণ করে বুদ্ধের অহিংসার বানী প্রচারে আত্মনিয়োগ করেন।

