বলো না তুমি আমার ২০১০ সালে মুক্তিপ্রাপ্ত বাংলাদেশি প্রণয়ধর্মী পূর্ণদৈর্ঘ্য চলচ্চিত্র। অপূর্ব কথাচিত্রের ব্যানারে মোহাম্মদ খোরশেদ আলমের প্রযোজনায় এম বি মানিক পরিচালিত এই চলচ্চিত্রের মুখ্য চরিত্রে অভিনয় করেছেন শাকিব খান ও আনিকা কবির শখ। এছাড়াও উল্লেখযোগ্য পার্শ্বচরিত্রে অভিনয় করেছেন নিরব, তমা মির্জা, প্রবীর মিত্র, মিশা সওদাগর, সুচরিতা প্রমুখ। এই চলচ্চিত্রের মাধ্যমে শখ ও তমা মির্জা চলচ্চিত্রে অভিষিক্ত হন। ৩৫ মিলিমিটার ধরণের চলচ্চিত্রটির অধিকাংশ চিত্রগ্রহণ থাইল্যান্ডের ব্যাংককে করা হয়। তোমাকে ছাড়া বাঁচবো না নামে নির্মাণ শুরু হলেও সমার্থক নাম তুমি ছাড়া বাঁচি না শিরোনামে একটি চলচ্চিত্র মুক্তি পাওয়ায় এই চলচ্চিত্রের নাম পরিবর্তন করা হয়। চলচ্চিত্রটি ২০১০ সালের অন্যতম ব্যবসা সফল চলচ্চিত্র হিসেবে সুপার-ডুপার হিট তকমা পায়।