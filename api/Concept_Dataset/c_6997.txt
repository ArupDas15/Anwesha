আরজিবি রঙ মডেল একটি সংযোজী রঙ মডেল যেটাতে লাল, সবুজ ও নীলআলো নানাভাবে মিশিয়ে অন্য সব রঙ তৈরি করা হয়। মডেলের তিনটি মূল রঙের অদ্যাক্ষর নিয়ে আরজিবি গঠিত: রেড (লাল), গ্রিন (সবুজ) ও ব্লু (নীল)।
আরজিবি রঙ মডেলের মূল উদ্দেশ্য বৈদ্যুতিক যন্ত্রপাতি, যেমন কম্পিউটার ও টেলিভিশনের সেন্সিং, উপস্থাপন এবং ডিসপ্লে করা। তবে প্রচলিত ফটোগ্রাফিতেও এর ব্যবহার রয়েছে। বৈদ্যুতিক যুগের পূর্বেই আরজিবি মডেল নির্ভরযোগ্য তত্ত্বে প্রতিষ্ঠিত হয়, যার ভিত্তি ছিল মানব চোখের আলোক সংবেদন।

