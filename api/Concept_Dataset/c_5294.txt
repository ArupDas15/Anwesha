অ্যাপোলো ৮, যুক্তরাষ্ট্রের অ্যাপোলো স্পেস প্রোগ্রাম-এর দ্বিতীয় মনুষ্যবাহী যান। এটি ১৯৬৮ সালের ২১শে ডিসেম্বর পৃথিবী হতে উৎক্ষিপ্ত হয় এবং প্রথম মনুষ্যবাহী মহাকাশযান হিসেবে পৃথিবীর কক্ষপথ ত্যাগ করে, পৃথিবীর একমাত্র উপগ্রহ চাঁদ-এর কক্ষপথে পৌছে, এবং নিরাপদে পৃথিবীতে ফিরে আসে। তিনজন মহাকাশচারীঃ কমান্ডার ফ্রাঙ্ক বর্‌মেন, কমান্ড মডিউল পাইলট জেম্‌স লভেল্‌ এবং লুনার মডিউল পাইলট উইলিয়াম অ্যান্ডারস্‌ প্রথম মানব হিসেবে পৃথিবীকে একটি সম্পূর্ণ গ্রহ হিসেবে দেখার এবং কৃত্রিম উপগ্রহের উপর যাবার সৌভাগ্য অর্জন করেন। তারা চাঁদের দূরবর্তী অংশগুলো দেখার সৌভাগ্যও অর্জন করেন। ১৯৬৮ সালের এই অভিযান, শনি ৫-এর তৃতীয় নিক্ষিপ্ত মহাকাশযান এবং প্রথম নিক্ষিপ্ত মনুষ্যবাহী মহাকাশযান। এটি জন এফ. কেনেডি স্পেস সেন্টার দ্বারা নিক্ষিপ্ত প্রথম মনুষ্যবাহী মহাকাশযানও বটে।
প্রথমে এই অভিযানকে দ্বিতীয় চান্দ্র মহাকাশযান পরীক্ষা করার পরিকল্পনা হিসেবে গ্রহণ করা হয়। কিন্তু, পরবর্তীতে ১৯৬৮ সালের আগস্ট মাসে এই অভিযানকে আরো উচ্চতর রুপ দেয়ার পরিকল্পনা হয়। অর্থাৎ মহাকাশচারীরা তাদের প্রস্তুতির জন্য মাত্র তিন মাস সময় পায়। এই সংক্ষিপ্ত সময়ে এত বড় এবং উচ্চাভিলাষী অভিযানের প্রশিক্ষণ করা সত্যিই দুরূহ ব্যাপার ছিল। তাই তাদের সময় ও শৃঙ্খলার জন্য সাধারণের চেয়ে অধিক গুরুত্ব দেয়া হয়।
অ্যাপোলো ৮কে তিন দিন প্রয়োজন হয় চাঁদের দিকে পরিভ্রমণের জন্য। এই মহাকাশযান ২০ ঘণ্টায় দশবার চক্র কাটে। এই সময়ে অভিযাত্রীরা ক্রিসমাস পালন করে এবং বুক অফ জেনেসিস পাঠ করে। এই অনুষ্ঠান একটি স্যাটেলাইট চ্যানেলের মাধ্যমে সম্প্রচারিত হয় যা ঐ সময়ের অধিকাংশ দর্শক দেখে।
অ্যাপোলো ৮-এর সফল অভিযান জন এফ. কেনেডির লালিত স্বপ্ন- ১৯৬০ সালের আগে চাঁদের ওপর মানুষের পদার্পণ ঘটানোকে ত্বরান্বিত করে এবং এরই ধারাবাহিকতায় অ্যাপোলো ১১ চাঁদের উদ্দেশ্যে অভিযান চালানোর ভরসা পায়।
অ্যাপোলো ৮, ২৭শে ডিসেম্বর ১৯৬৮ সালে নিরাপদে উত্তর আটলান্টিক মহাসাগরে অবতরণ করে।