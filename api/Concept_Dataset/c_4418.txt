বাংলা ভাষা বাস্তবায়ন কোষ (বাবাকো) বাংলাদেশ সরকারের একটি প্রতিষ্ঠান, যা জনপ্রশাসন মন্ত্রণালয়ের সংস্কার ও গবেষণা অনুবিভাগের একটি অধিশাখা। ১৯৮১ সালে সংস্থাপন মন্ত্রণালয়ের (বর্তমান নাম জনপ্রশাসন মন্ত্রণালয়) অধীনে বাংলা ভাষা বাস্তবায়ন কোষ গঠন করা হয়। ১৯৯৯ সাল পর্যন্ত এই কোষের অধীনে ২৩টি পদ ছিল। ১৯৯৯ সালে কোষের ১১টি পদ বিলুপ্ত করে পদের সংখ্যা ১২তে নামিয়ে আনা হয়। প্রতিষ্ঠার পর থেকে বাবাকো এ পর্যন্ত জনপ্রশাসন মন্ত্রণালয়ের ২৬টি আইন, বিধি ও অধ্যাদেশ প্রমিতিকরণ করেছে। অন্য সব মন্ত্রণালয়ের প্রায় ১০০ আইন বা অধ্যাদেশ প্রমিতকরণ করেছে। এখনো অনেক আইন ও বিধি ইংরেজিতে রয়েছে, যেগুলো অনুবাদের পর বাবাকোর প্রমিতকরণ করার কথা।
এ পর্যন্ত বাবাকো থেকে প্রশাসনিক পরিভাষা, পদবি পরিভাষা, সরকারি কাজে ব্যবহারিক বাংলা ও সরকারি কাজে প্রমিত বাংলা ব্যবহারের নিয়ম—এই চারটি বই বের হয়েছে। এ ছাড়া সচিবালয় নির্দেশিকা ২০১৪ প্রণয়নে বাবাকো সাচিবিক দায়িত্ব পালন করেছে। শিগগিরই ‘প্রসঙ্গ ব্যবহারিক বাংলা’ নামে আরো একটি বই বের হবে।