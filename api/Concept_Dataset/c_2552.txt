অর্জন সিংহ (১৬ এপ্রিল ১৯১৯-১৬ সেপ্টেম্বর ২০১৭) ভারতীয় বিমান বাহিনীর সর্বোচ্চ পদবীধারী ব্যক্তি ছিলেন। অর্জন ১৯৬৪ সাল থেকে ১৯৬৯ সাল পর্যন্ত ভারতীয় বিমান বাহিনীর চিফ অব দ্যা এয়ার স্টাফ (বিমান বাহিনীর প্রধান কর্মকর্তা) ছিলেন। পাকিস্তান এবং ভারতের মধ্যকার ১৯৬৫ সালের ভয়াবহ যুদ্ধের সময় তিনি ভারতীয় বিমান বাহিনীকে উপযুক্ত নেতৃত্ব দিয়ে জয়ী করে তোলেন এবং পুরস্কার স্বরূপ ভারত সরকার দ্বারা 'পদ্মবিভূষণ' পদক লাভ করেন। ১৯৬৬ সালে তাকে এয়ার চীফ মার্শাল পদে উন্নীত করা হয় এবং স্বাধীন ভারতে তিনিই সর্বপ্রথম এই পদবীধারী ব্যক্তি হিসেবে পরিগণিত হন। ২০০২ সালে তাকে ভারতীয় বিমান বাহিনীর সর্বোচ্চ পদবী 'মার্শাল অব দ্যা এয়ার ফোর্স' দেওয়া হয়, ভারতের সেনাবাহিনীতে ফিল্ড মার্শাল (এ পদবীর সমান) দু'জন (শ্যাম মানেকশ এবং কোদানদেরা মদপ্পা কারিয়াপ্পা) এবং নৌবাহিনীতে আজ অবধি কাউকে পাঁচ-তারকা পদ দেওয়া হয়নি।