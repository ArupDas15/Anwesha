মালয়ালম বা মলয়ালম (മലയാളം মালায়াল্ড়াঁ‌‌) দক্ষিণ ভারতের একটি দ্রাবিড় ভাষা। ভাষাটি তামিলের সাথে ঘনিষ্ঠভাবে সম্পর্কিত, তবে তামিল ভাষার চেয়ে সংস্কৃত ভাষা মালয়ালম ভাষাকে বেশি প্রভাবিত করেছে। মালয়ালম ভাষার বক্তারা মালয়ালী নামে পরিচিত। ধারণা করা হয় মালয়ালম ও তামিল ভাষা একই পূর্বসূরী ভাষা থেকে উদ্ভূত এবং খ্রিস্টীয় ৯ম শতকের দিকে এগুলি আলাদা স্বতন্ত্র ভাষায় পরিণত হয়। তামিল তখনকার দিনে শিক্ষাদীক্ষা ও প্রশাসনের ভাষা ছিল বলে মালয়ালম ভাষাকে প্রভাবিত করেছিল। পরবর্তীতে ধর্মীয় সূত্রে সংস্কৃত ভাষা মালয়ালম ভাষার উপর প্রভাব ফেলে।
এ পর্যন্ত প্রাপ্ত মালয়ালম ভাষায় লেখা আদিতম রচনাগুলি ৯ম শতকে লেখা। ১১২৫-১২৫০ অব্দের মধ্যবর্তী সময়ে মালয়লাম ভাষার প্রথম সাহিত্যিক রচনাগুলি লিখিত হয়। এদের মধ্যে আছে ধ্রুপদী গীতিকবিতা। বিভিন্ন যুগের মালয়ালম গদ্যের উপর অন্যান্য ভাষা যেমন তামিল, সংস্কৃত, হিন্দি, উর্দু, আরবি, ফার্সি, পর্তুগিজ, ওলন্দাজ, ফরাসি এবং ইংরেজি ভাষার প্রভাব পড়েছে। আধুনিক মালয়ালম সাহিত্য কবিতা, গল্প, উপন্যাস, নাটক, জীবনী এবং সাহিত্যিক সমালোচনা ---সব ক্ষেত্রেই সমৃদ্ধ।
দক্ষিণ ভারতের কেরল অঙ্গরাজ্য এবং লক্ষদ্বীপের প্রায় সাড়ে তিন কোটি লোক মালয়ালম ভাষাতে কথা বলেন। মালয়ালম ভারতের ২২টি সরকারী ভাষার একটি। এছাড়াও এটি ইসরায়েল, বাহরাইন, ফিজি, কাতার, মালয়েশিয়া, সংযুক্ত আরব আমিরাত এবং যুক্তরাজ্যে প্রচলিত।
বর্তমানে কেরলে প্রশাসন ও শিক্ষার ভাষা হিসেবে মালয়ালম ভাষা ধীরে ধীরে গুরুত্ব লাভ করে চলেছে।