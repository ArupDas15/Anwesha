ইয়াং আর্টিস্ট অ্যাওয়ার্ড মার্কিন অলাভজনক প্রতিষ্ঠান ইয়াং আর্টিস্ট ফাউন্ডেশন কর্তৃক প্রদত্ত সম্মাননা। এটি প্রবর্তনের সময় ইয়ুথ ইন ফিল্ম অ্যাওয়ার্ড নামে পরিচিত ছিল। ১৯৭৮ সালে মৌরিন ড্রাগন উদীয়মান তরুণ শিল্পীদের স্বীকৃতি প্রদানের লক্ষ্যে এটি প্রতিষ্ঠা করেন। এছাড়া এই প্রতিষ্ঠান শারীরিক বা আর্থিকসংকটগ্রস্থ তরুণ শিল্পীদের বৃত্তি প্রদান করে থাকে।
ইয়ং আর্টিস্ট ফাউন্ডেশনই প্রথম প্রতিষ্ঠান যা অনূর্ধ্ব-১৮ বছর বয়সী টেলিভিশন, চলচ্চিত্র, থিয়েটার ও সঙ্গীতশিল্পীদের অবদানের স্বীকৃতি প্রদানের জন্য আনুষ্ঠানিক পুরস্কার বিতরণের আয়োজন করে।

