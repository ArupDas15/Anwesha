ইদ্রিসা গানা গেয়ে (ফরাসি: Idrissa Gueye; জন্ম: ২৬ সেপ্টেম্বর ১৯৮৯; ইদ্রিসা গেয়ে নামে সুপরিচিত) হলেন একজন সেনেগালীয় পেশাদার ফুটবল খেলোয়াড়। তিনি বর্তমানে ফ্রান্সের পেশাদার ফুটবল লীগের শীর্ষ স্তর লীগ ১-এর ক্লাব পারি সাঁ-জেরমাঁ এবং সেনেগাল জাতীয় দলের হয়ে মধ্যমাঠের খেলোয়াড় হিসেবে খেলেন। তিনি মূলত রক্ষণাত্মক মধ্যমাঠের খেলোয়াড় হিসেবে খেললেও মাঝেমধ্যে কেন্দ্রীয় মধ্যমাঠের খেলোয়াড় হিসেবে খেলেন।
২০০৭–০৮ মৌসুমে, সেনেগালীয় ক্লাব দিয়াম্বার্সের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন; দিয়াম্বার্সের হয়ে মাত্র এক মৌসুম অতিবাহিত করার পর ২০০৮–০৯ মৌসুমে তিনি প্রথমে ফরাসি ক্লাব লিল বি-এ এবং পরবর্তীকালে লিলে যোগদান করেছেন। লিলের হয়ে তার দ্বিতীয় মৌসুমে তিনি রুদি গার্সিয়ার অধীনে ২০১০–১১ লীগ ১-এর শিরোপা জয়লাভ করেছেন। লিলে ছয় মৌসুম অতিবাহিত করার পর প্রায় ৯ মিলিয়ন ইউরোর বিনিময়ে ইংরেজ ক্লাব অ্যাস্টন ভিলার সাথে চুক্তি স্বাক্ষর করেছেন, যেখানে তিনি সকল প্রতিযোগিতায় ৩৮ ম্যাচে ১টি গোল করেছেন। পরবর্তীকালে, তিনি এভার্টনের হয়ে খেলেছেন। ২০১৯–২০ মৌসুমে, তিনি প্রায় ৩০ মিলিয়ন ইউরোর বিনিময়ে এভার্টন হতে ফরাসি ক্লাব পারি সাঁ-জেরমাঁ যোগদান করেছেন।
২০১২ সালে, গেয়ে সেনেগাল অনূর্ধ্ব-২৩ দলের হয়ে সেনেগালের বয়সভিত্তিক পর্যায়ে অভিষেক করেছিলেন। সেনেগালের বয়সভিত্তিক দলের হয়ে খেলার পর, তিনি ২০১১ সালে সেনেগালের হয়ে আন্তর্জাতিক পর্যায়ে অভিষেক করেছেন; সেনেগালের জার্সি গায়ে তিনি এপর্যন্ত ৮০ ম্যাচে ৫টি গোল করেছেন। তিনি সেনেগালের হয়ে ২০১৮ ফিফা বিশ্বকাপে অংশগ্রহণ করেছেন।