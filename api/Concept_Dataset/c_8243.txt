পদার্থবিজ্ঞানে অদিক রাশি (ইংরেজি: Scalar quantity) হলো এমন রাশিসমূহ, যেগুলোকে প্রকাশ করার জন্য (সদিক রাশির মতো) এদের নির্দিষ্ট 
দিক উল্লেখের  প্রয়োজন হয় না। কেবল মান দ্বারাই (যেমন: শুধুমাত্র সংখ্যা দ্বারা) এদেরকে প্রকাশ করা হয়।  
অদিক রাশির এই ধারণা গণিতেও একই রকম। অদিক রাশির অপর নাম স্কেলার রাশি।

অদিক রাশির একটি উদাহরণ হলো তাপমাত্রা, যাকে প্রকাশ করার জন্য এর মানই (যেমন ১০ কেলভিন বা ১০ ডিগ্রী সেলসিয়াস) কেবল উল্লেখ করা হয়। এর কোন দিক নেই। অপরদিকে সদিক রাশি যেমন বেগকে প্রকাশের জন্য এর মান এর সাথে সাথে দ্বিমাত্রিক, ত্রিমাত্রিক অথবা পোলার স্থানাঙ্কের উল্লেখ্যের  প্রয়োজন হয়।  
পদার্থবিজ্ঞানে কিছু অদিক রাশি হল কাজ, দুরত্ব, দ্রুতি, ভর, সময়, তাপমাত্রা, শক্তি ইত্যাদি।