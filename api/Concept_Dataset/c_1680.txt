আমদানী শুল্ক এক প্রকার কর যা সরকার কর্তৃক দেশের আন্তর্জাতিক বাণিজ্য পর্যায়ে আরোপ করা হয়। আমদানী শুল্ক একটি পরোক্ষ কর যা দেশের আমদানী সামগ্রীর ওপর আরোপ ও আদায় করা হয়। দেশের রপ্তানী পণ্যের ওপর আরোপকৃত করের নাম রপ্তানী শুল্ক। আমদানী শুল্ক দুই প্রকারে আদায় করা হয়। অধিকাংশ ক্ষেত্রে আমদানী চালানের মূল্যের ভিত্তিতে একটি নির্দ্দিষ্ট হারে যে শুল্ক আদায় করা হয় যাকে বলা হয় মূল্যভিত্তিক শুল্ক। অপর পক্ষে কোন-কোন পণ্য – যেমন মদ্য জাতীয় পণ্যের ক্ষেত্রে – পরিমাণভিত্তিক শুল্ক আদায় করা হয়ে থাকে। ইসলামের খলিফা উমরের  আমলে সর্বপ্রথম আমদানী শুল্ক প্রবর্তন করা হয়। ১০ শতাংশ হারে আদায় করা হতো বিধায় আরবীতে এর নাম ছিল আশুরা।
দেশের উন্নয়নের অবস্থা কী তা ঐ দেশের কর ব্যবস্থায় আমদানী শুল্কের গুরুত্ব থেকে অনুধাবন করা যায়। সাধারণত দেখা যায় উন্নত দেশসমূহে মোট করের আমদানী শুল্কের গুরুত্ব সামান্য। আবার বাংলাদেশের মতো অণুন্নত দেশে সামগ্রিক কর কাঠামোতে আমদানী শুল্কের গুরুত্ব অধিক।

