ইসলামী পারিবারিক আইনশাস্ত্র (আরবি: فقه الأسرة الإسلامية‎‎, ফিকাহ আল-উসরাত আল-ইসলামিয়া) বা ইসলামী পারিবারিক আইন বা মুসলিম পারিবারিক আইন হল মুসলিম পরিবারকে রক্ষণাবেক্ষণ সম্পর্কিত আইন ও বিধিবিধানের ফিকহ, যা কুরআন, হাদিস, মুসলিম ফকীহগণের ফতোয়া ও মুসলমানদের ইজমা হতে গৃহীত। এতে বয়ঃপ্রাপ্তি, বৈবাহিক, যৌন, শিশু লালন-পালন, দত্তক ও দুগ্ধদান, উত্তরাধিকার, ফৌজদারি এবং অন্যান্য সম্পর্কিত বিষয় রয়েছে। এছাড়াও এতে মূলত পালিত সম্পর্ক, বিবাহ, বিবাহ বিচ্ছেদ, ইলা, লিয়ান, রাজাহ, খুল', জিহার, ইদ্দত, শিশুদের মালিকানা ও রক্ষণাবেক্ষণ ইত্যাদির বিষয়ে আলোচনা করা হয়েছে। রাজনৈতিক দিক থেকে, মুসলিম পারিবারিক আইন হল বিশ্বের প্রায় প্রতিটি জাতীয় সংবিধানের, বিশেষত মুসলিম সংখ্যাগরিষ্ঠ দেশগুলির সংবিধানের ধর্মীয় (মুসলিম) আইনের একটি অংশ।