জেরার্ড জেমস বাটলার (ইংরেজি: Gerard James Butler; জন্ম: ১৩ নভেম্বর ১৯৬৯) হলেন একজন স্কটিশ অভিনেতা ও প্রযোজক।
আইন বিষয়ে পড়াশোনা করার পর বাটলার ১৯৯০-এর দশকের মাঝামাঝি সময় থেকে মিসেস ব্রাউন (১৯৯৭), জেমস বন্ড ধারাবাহিকের টুমরো নেভার ডাইজ (১৯৯৭), এবং টেল অব দ্য মমি (১৯৯৮) চলচ্চিত্রে ক্ষুদ্র ভূমিকায় কাজের মাধ্যমে তার অভিনয় জীবন শুরু করেন। ২০০০ সালে তিনি ভীতিপ্রদ চলচ্চিত্র ড্রাকুলা টু থাউজেন্ড-এ ড্রাকুলা চরিত্রে শ্রেষ্ঠাংশে অভিনয় করেন। তিনি পরবর্তীকালে টিভি মিনি ধারাবাহিক আটিলা (২০০১)-এ হানের আটিলা চরিত্রে এবং রেইন অব ফায়ার (২০০২)-এ ক্রিশ্চিয়ান বেল ও লারা ক্রফ্‌ট টুম্ব রেইডার: দ্য ক্রেডেল অফ লাইফ (২০০৩)-এ অ্যাঞ্জেলিনা জোলির সাথে অভিনয় করেন। ২০০৩ সালে তিনি মাইকেল ক্রিচটনের বিজ্ঞান কল্প-রোমাঞ্চকর টাইমলাইন-এ আন্দ্রে মারেক চরিত্রে কাজ করেন। তিনি ২০০৪ সালে জোয়েল শুমেকারের দ্য ফ্যান্টম অব দি অপেরায় এরিক চরিত্রে অভিনয় করে শ্রেষ্ঠ অভিনেতা বিভাগে স্যাটেলাইট পুরস্কারের মনোনয়ন লাভ করেন।
আটিলা ও দ্য ফ্যান্টম অব দি অপেরা তার কর্মজীবনের মোড় ঘুরিয়ে দিলেও ২০০৭ সালে তিনি জ্যাক স্নাইডারের কাল্পনিক যুদ্ধভিত্তিক চলচ্চিত্র থ্রি হান্ড্রেড-এ রাজা নিওনিডাস চরিত্রে অভিনয়ের মধ্য দিয়ে আন্তর্জাতিক খ্যাতি অর্জন করেন। এই কাজের জন্য তিনি শ্রেষ্ঠ অভিনেতা বিভাগে এম্পায়ার পুরস্কার ও স্যাটার্ন পুরস্কারের মনোনয়ন লাভ করেন এবং শ্রেষ্ঠ মারপিঠ বিভাগে এমটিভি মুভি পুরস্কার লাভ করেন।
২০১০-এর দশকে তিনি অ্যানিমেটেড মারপিঠধর্মী-কাল্পনিক চলচ্চিত্র হাউ টু ট্রেন ইওর ড্রাগন-এ স্টোইক দ্য ভ্যাস্ট চরিত্রের জন্য কণ্ঠ দেন। একই চরিত্রে তিনি লিজেন্ড অব দ্য বোনন্যাপার ড্রাগন (২০১০), গিফট অব দ্য নাইট ফিউরি (২০১১) এবং হাউ টু ট্রেন ইওর ড্রাগন টু চলচ্চিত্রগুলোর জন্যও কণ্ঠ দেন। ২০১৪ সালে তাকে মারপিঠধর্মী থ্রিলার চলচ্চিত্র লন্ডন হ্যাজ ফলেন-এ দেখা যায়।