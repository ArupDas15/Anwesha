কোনও নগর বা শহরের পৌর প্রশাসন প্রতিষ্ঠানের প্রধান বা সর্বোচ্চ কর্মকর্তাকে নগরপ্রধান বা পৌরপ্রধান (পুংবাচক অর্থে পৌরকর্তা বা পৌরপিতা) বলা হয়। সাধারণত একজন নগরপ্রধান বা পৌরপ্রধান সংশ্লিষ্ট নগরী বা শহরের পৌর প্রশাসন প্রতিষ্ঠান (যেমন পৌরসভা, পুরসভা, পৌরসংস্থা, মিউনিসিপ্যাল কর্পোরেশন, সিটি কর্পোরেশন, ইত্যাদি) নির্বাহী পরিষদের প্রধান কর্মকর্তার দায়িত্ব পালন করেন। প্রধান নির্বাহী কর্মকর্তার দায়িত্ব ছাড়াও তিনি প্রায়শই নগর বা শহরের আনুষ্ঠানিক প্রতীক এবং কেন্দ্রীয় সরকারের স্থানীয় প্রতিনিধি হিসেবে কাজ করেন। বৃহৎ নগরীর নগরপ্রধানকে বাংলাদেশে মেয়র (ইংরেজি: Mayor) এবং ভারতের পশ্চিমবঙ্গ রাজ্যে মহানাগরিক পদবি দিয়ে নির্দেশ করা হয়।  অপেক্ষাকৃত ক্ষুদ্র শহরগুলির পৌর প্রশাসন প্রতিষ্ঠানগুলি বাংলাদেশে  "পৌরসভা" ও পশ্চিমবঙ্গে "পুরসভা" নামে পরিচিত এবং এগুলির পৌরপ্রধানকে বাংলাদেশে চেয়ারম্যান এবং পশ্চিমবঙ্গে সভাপতি পদবি দিয়ে নির্দেশ করা হয়।
বিশ্বজুড়ে অনেক দেশে একজন নগরপ্রধান বিভিন্ন ধরনের স্থানীয় আইন প্রণয়নসহ নিজস্ব ক্ষমতা ও দায়িত্বের অধিকারী হয়ে থাকেন। বাংলাদেশ সহ পৃথিবীর অধিকাংশ দেশে একজন নগরপ্রধান বা পৌরপ্রধান নগর বা শহরের অধিবাসীদের প্রত্যক্ষ ভোটে নির্বাচিত হয়ে থাকেন। তবে পৌর প্রশাসন প্রতিষ্ঠান ও কেন্দ্রীয় সরকারের সাথে নগরপ্রধান বা পৌরপ্রধানের সম্পর্ক দেশভেদে ভিন্ন হতে পারে এবং সে অনুযায়ী তাঁর ভূমিকা ও দায়িত্ব-কর্তব্যের পরিধি কমবেশি হতে পারে।

