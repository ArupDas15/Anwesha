চেক প্রথম লিগ (এছাড়াও ফর্চুনা লিগা নামেও পরিচিত) হচ্ছে পুরুষদের ফুটবল ক্লাবগুলোর মধ্যে আয়োজিত একটি চেক পেশাদার লিগ, যা ১৯৯৩ সালে প্রতিষ্ঠিত হয়েছে। এই লিগটি চেক ফুটবল লিগ পদ্ধতির শীর্ষস্তরের ফুটবল প্রতিযোগিতা। চেক প্রজাতন্ত্র ফুটবল এসোসিয়েশন দ্বারা পরিচালিত চেক প্রথম লিগে সর্বমোট ১৬টি ক্লাব প্রতিযোগিতা করে থাকে; যার মধ্য হতে পয়েন্ট তালিকার শীর্ষ দল বিজয়ী দল হিসেবে শিরোপা জয়লাভ করে এবং পয়েন্ট তালিকার নিচের দলটি চেক জাতীয় ফুটবল লিগে অবনমিত হয়।
চেক প্রথম লিগের প্রতিটি মৌসুমের নিয়মিত পর্বে প্রতিটি ক্লাব একে অপরের সাথে দুইটি করে ম্যাচ খেলে; যার মধ্যে একটি হচ্ছে হোম ম্যাচ এবং অন্যটি হচ্ছে অ্যাওয়ে ম্যাচ। নিয়মিত মৌসুম শেষে পয়েন্ট তালিকার শীর্ষ ৬ দল চ্যাম্পিয়নশিপ পর্বে প্রবেশ করে এবং নিচের দিকের ৬টি দল অবনমন পর্বে প্রবেশ করে, যেখানে প্রতিটি ক্লাব নিজের পর্বের ক্লাবের বিরুদ্ধে দুটি করে ম্যাচ খেলে। অবনমন পর্ব শেষে, পয়েন্ট তালিকার সর্বশেষ দলটি স্বয়ংক্রিয়ভাবে চেক ফুটবল লীগ পদ্ধতির দ্বিতীয় স্তরে অবনমিত হয়। একই সাথে, চেক জাতীয় ফুটবল লিগের চ্যাম্পিয়ন দল স্বয়ংক্রিয়ভাবে চেক প্রথম লিগে উন্নীত হয়। অন্যদিকে, চেক প্রথম লিগের পয়েন্ট টেবিলের ১৪ এবং ১৫তম দল এবং চেক জাতীয় ফুটবল লিগের ২য় এবং ৩য় স্থান অধিকারী দল প্লে-অফে অংশগ্রহণ করে।