জাতীয়তাবাদ, সাম্প্রদায়িকতা ও জনগণের মুক্তি (১৯০৫-৪৭) হচ্ছে সিরাজুল ইসলাম চৌধুরী রচিত ইতিহাসকেন্দ্রিক গুরুত্বপূর্ণ বই। গ্রন্থটি প্রচলিত অর্থে ঘটনার বর্ণনা নয়; বরং ঘটনার তাৎপর্য অনুসন্ধানে নিয়োজিত। ৮১৫ পৃষ্ঠার বইটি ২০১৫ সালে প্রথম প্রকাশিত হয়। বইটিতে লেখক ১৯০৫ সালের বঙ্গভঙ্গ থেকে ১৯৪৭-এর দেশভাগের মধ্যবর্তী বিয়াল্লিশ বছরের সময়প্রবাহে জাতীয়তাবাদী আন্দোলনে ব্যক্তির ভূমিকাকে আলোচনায় এনেছেন, রাজনৈতিক নেতা-কর্মীদের অপরিসীম আত্মত্যাগের ইতিহাসকে বিবেচনায় রেখেছেন, তবে এসব অভিমুখের রাজনৈতিক লক্ষ্য ও তাৎপর্যকে নতুনভাবে বর্তমান কালের নিরিখে যাচাই করেও দেখেছেন। লেখক ইতিহাসের আবরণে অতিকথন ও কিংবদন্তি নির্মাণের পথ প্রত্যাখ্যান করে উপনিবেশিত ভারতবর্ষের উত্তাল সময়ের রাজনৈতিক গতিবিধির প্রায় প্রতিটি ছোট-বড় পর্ব ও নেপথ্য প্রভাবককে বিশ্লেষণ সাপেক্ষে যথাসম্ভব নিরাসক্তভাবে তুলে এনেছেন।