মার্কিন যুক্তরাষ্ট্রের রাষ্ট্রপতি হলেন দেশটির সরকার ও রাষ্ট্রের প্রধান। রাষ্ট্রপতি সেদেশের ফেডারেল শাখাগুলোর নির্বাহী শাখাগুলোর প্রধান এবং তার দায়িত্ব হল সংবিধানের মাধ্যমে প্রদত্ত এবং কংগ্রেস কর্তৃক লিখিত রাষ্ট্রীয় আইনের যথাযথ প্রয়োগ করা। যুক্তরাষ্ট্রের সংবিধানের দ্বিতীয় ধারার মাধ্যমে রাষ্ট্রপতিকে সশস্ত্র বাহিনীর প্রধানের দায়িত্ব অর্পণ করা হয়েছে এবং তাকে দেয়া হয়েছে প্রভূত ক্ষমতা। শুধুমাত্র রাষ্ট্রপতির জন্য কিছু নির্দিষ্ট ক্ষমতা রয়েছে, যেমন, তিনি কংগ্রেসের উভয় কক্ষের ভোটে পাশ হয়ে আসা কোন বিল বা আইনেও ভেটো প্রয়োগ করতে পারেন। তিনি নিজের মত করে একটি উপদেষ্টা কেবিনেট তৈরি করতে পারেন এবং বিশেষ ক্ষমা ঘোষণা করতে পারেন। সিনেটের আস্থা ও উপদেশে তিনি বিভিন্ন চুক্তি সম্পাদন করতে পারেন, বিভিন্ন যুক্তরাষ্ট্রীয় দূত, বিচারক এবং এমনকি সুপ্রিম কোর্টের প্রধান বিচারপতি নিয়োগ দিতে পারেন। অবশ্য মার্কিন যুক্তরাষ্ট্রের সরকারের অন্যান্য কিছু কর্মকর্তার মত রাষ্ট্রপতিরও ক্ষমতাকেও কিছুটা সীমাবদ্ধ করা হয়েছে যাতে কোন একক ব্যক্তি নিরঙ্কুশ প্রভাব-প্রতিপত্তি অর্জন করতে না পারে।