ঝটপট খাবার বা ইংরেজিতে ফাস্ট ফুড (ইংরেজি: Fast food) বিংশ শতাব্দীর মাঝামাঝি ভাগে উদ্ভাবিত একটি শব্দবন্ধ যা দিয়ে সে সকল খাবারকে বোঝানো হয় যেগুলো খুব তাড়াতাড়ি তৈরি ও পরিবেশন করা যায়। যে কোনও খাবার যেটি তৈরিতে অল্প সময় লাগে তাকে ঝটপট খাবার বা ফাস্ট ফুড হিসেবে গণ্য হতে পারে, কিন্তু সচারচর "ফাস্ট ফুড" বলতে সেই খাবারগুলিকে বোঝানো হয় যা মূলত হোটেল-রেস্তোরাঁতে বিক্রি করা হয়, এবং ক্রেতা চাহিবামাত্র পরিবেশন করা হয়। পাশ্চাতে, বিশেষ করে মার্কিন সংস্কৃতিতে বা মার্কিন সংস্কৃতির দ্বারা প্রভাবিত সংস্কৃতিগুলিতে "ফাস্ট ফুড" বলতে প্রধানত মার্কিন রন্ধনশৈলীর বার্গার, ফ্রাইড চিকেন, হট ডগ ইত্যাদি পদকে বোঝানো হয়। ১৯৫১ সালে ইংরেজি মরিয়াম-ওয়েবস্টার অভিধানে অন্তর্ভুক্ত হওয়ার মাধ্যমে fast food (ফাস্ট ফুড) শব্দটি প্রথম স্বীকৃতি লাভ করে।ঝটপট খাবার বা ফাস্ট ফুড যেসব দোকানে বিক্রি করা হয় সেগুলোতে সচারচর কোনো বসার স্থান থাকে না। যদিও বাংলাদেশের বেশিরভাগ ফাস্ট ফুডের দোকানে বসার স্থান রয়েছে। বেশিরভাগ ক্ষেত্রে দোকানগুলো স্বল্প পরিমাণ স্থান নিয়ে গড়ে ওঠে। ফাস্টফুড রেস্তোরাঁগুলো ফাস্ট ফুড রেস্টুরেন্ট বা কুইক সার্ভিস রেস্টুরেন্ট নামেও পরিচিত। যেসব ক্ষেত্রে কোনো একটি চেইন স্টোরের মাধ্যমে ফাস্ট ফুডেরে বিপণন পরিচালনা করা হয়, সেক্ষেত্রে ফাস্ট ফুডের মানের সমতা বজায় রাখতে একটি নির্দিষ্ট স্থান থেকে সকল শাখায় কাঁচামাল সরবরাহ করা হয়।

