গাড়ি, মোটর গাড়ি বা অটোমোবাইল হচ্ছে চাকাযুক্ত এক প্রকার মোটরযান, যা যাত্রী পরিবহণে ব্যবহৃত হয়। এটি যাত্রী পরিবহনের সাথে সাথে নিজের ইঞ্জিনও পরিবহন করে। গাড়ি সংজ্ঞার্থে ব্যবহৃত বেশিরভাগ যান রাস্তায় চলার জন্য তৈরি করা হয়, সাধারণত এক থেকে আট জন মানুষ বহন করতে পারে ও চাকার পরিমাণ থাকে চার। এটি মালপত্র পরিবহনের তুলনায় মূলত মানুষ বা যাত্রী পরিবহনের জন্যই তৈরি করা হয়।বিশ্বব্যাপী প্রায় ৬০ কোটি যাত্রীবাহী গাড়ি রয়েছে (গড়ে প্রতি এগারো জনের জন্য একটি গাড়ি)। ২০০৭ সালে বিশ্বের রাস্তাগুলো দিয়ে প্রায় ৮০ কোটি ৬০ লক্ষ গাড়ি ও হালকা ট্রাক চলাচল করেছে এবং সেগুলো এক বছরে প্রায় ১০০ কোটি ঘনমিটার পেট্রোল বা গ্যাসোলিন এবং ডিজেল পুড়িয়েছে। এই সংখ্যাগুলো বর্তমানে দ্রুতগতিতে বৃদ্ধি পাচ্ছে, বিশেষ করে চীন ও ভারতে।

