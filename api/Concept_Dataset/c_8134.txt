লাল বা লোহিত একটি রঙ বা বর্ণ। দৃশ্যমান আলোর সবচেয়ে দীর্ঘ তরঙ্গদৈর্ঘ্যের (প্রায় ৬২৫-৭৪০ ন্যানোমিটার) আলো চোখে আপতিত হলে যে রঙ দর্শনের অনুভূতি জন্মায়, তা-ই হলো লাল। তরঙ্গদৈর্ঘ্য এর চেয়ে বেশি হলে তাকে অবলোহিত (লালউজানী - রবীন্দ্রনাথ) রশ্মি বলে, মানুষের চোখ এতে সংবেদনশীল নয়। আরজিবি বর্ণ ব্যবস্থায় লাল একটি মৌলিক রঙ। এর পরিপূরক বর্ণ হলো সাইয়ান। সাধারণ বর্ণ চাকতিতে লালের পরিপূরক বর্ণ সবুজ। আরওয়াইবি বর্ণ ব্যবস্থায় লাল একটি বিয়োগান্তক মৌলিক রঙ, কিন্তু সিএমওয়াইকে বর্ণ ব্যবস্থায় নয়।
লাল রঙ তাপ, কর্মশক্তি, রক্ত ও ক্রোধ, ভালোবাসাসহ "রক্তকে দোলা দেয়" এমন সব আবেগের প্রতীক।