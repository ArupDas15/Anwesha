কিলোগ্রাম (সংক্ষেপে কি.গ্রা.) মেট্রিক পদ্ধতিতে ভর পরিমাপের একক। এটি আনুষ্ঠানিকভাবে আন্তর্জাতিক একক পদ্ধতির ভর পরিমাপের মান একক হিসাবে গৃহীত হয়েছে যার এককের প্রতীক kg। এটি বিশ্বজুড়ে বিজ্ঞান, প্রকৌশল ও বাণিজ্যে বহুল ব্যবহৃত ভরের একক। কিলোগ্রামকে প্রত্যহিক জীবনে প্রায়শই শুধু কিলো হিসাবেও উল্লেখ করা হয়।

আদিতে, ১৭৯৫ সালে, একক কিলোগ্রামকে এক লিটার বিশুদ্ধ পানির ভর দ্বারা সংজ্ঞায়িত করা হয়েছিল। এটি কিলোগ্রামের সরল সংজ্ঞা হলেও ব্যাবহারিক ক্ষেত্রে প্রয়োগ অসুবিধাজনক। কিলোগ্রাম এককের সর্বশেষ সংজ্ঞাতেও এর নির্ভুলতা ৩০ পিপিএম। ১৭৯৯ সালে প্লাটিনামের কিলোগ্রাম দেস আর্কাইভের' ভর দ্বারা ভরের প্রমিত সংজ্ঞা প্রতিস্থাপন করা হয়। ১৮৮৯ সালে প্লাটিনাম-ইরিডিয়ামের তৈরি একটি সিলিন্ডারকে কিলোগ্রামের আন্তর্জাতিক মূলনমুনা হিসাবে গ্রহণপূর্বক মেট্রিক পদ্ধিতির ভরের প্রমিত সংজ্ঞা নির্ধারিত হয় এবং তা ২০১৯ সাল পর্যন্ত অপরিবর্তিত ছিলো। কিলোগ্রামই হলো আন্তর্জাতিক একক পদ্ধতির সর্বশেষ একক যার সংজ্ঞা ভৌতবস্তুর বৈশিষ্ট্যের নিরিখে নির্ধারিত হলো।
কিলোগ্রাম এখন সেকেন্ড এবং মিটারের নিরিখে সংজ্ঞায়িত হয়েছে, প্রকৃতির নির্দিষ্ট মৌলিক ধ্রুবকের উপর ভিত্তি করে।  ফলে এখন যথাযথভাবে সজ্জিত যে কোন পরিমাপবিজ্ঞান পরীক্ষাগার তাদের ভর মাপনযন্ত্রের ক্রমাঙ্ক নিজেরাই সংশোধন করতে, যেমন ঠিক এক কিলোগ্রাম ভর নির্ধারণের জন্য কিবল নিক্তিকে প্রাথমিক মানযন্ত্ররূপে ব্যবহার করতে পারবে। যদিও কিলোগ্রামের আন্তর্জাতিক মূলনমুনা এবং অন্যান্য মূলনমুনাসমুহ দ্বিতীয় মান ভর হিসাবে ব্যবহার্যে রাখা হয়েছে।