অতিবৃহৎ মাপনীর সমন্বয় (ইংরেজি: Very large-scale integration সংক্ষেপে VLSI) বলতে এক লক্ষাধিক মস ট্রানজিস্টরকে একটি মাত্র সিলিকন চিলতের উপরে স্থাপন ও সংযোজিত করে একটি সমন্বিত বর্তনী তৈরির প্রক্রিয়াকে বোঝানো হয়। ১৯৭০-এর দশকে যখন মস ট্রানজিস্টরভিতিক সমন্বিত বর্তনী চিলতেগুলি ব্যাপকভাবে প্রচলিত হওয়া শুরু হয়, তখন এই প্রক্রিয়াটি ব্যবহার করা শুরু হয় এবং এর ফলে জটিল অর্ধপরিবাহী ও টেলিযোগাযোগ প্রযুক্তি উদ্ভাবন করা সম্ভব হয়। মাইক্রোপ্রসেসর ও স্মৃতি বা মেমরি চিলতেগুলি মূলত অতিবৃহৎ মাপনীর সমন্বয় ব্যবহার করে সৃষ্ট চিলতে। অতিবৃহৎ মাপনীর সমন্বয় প্রযুক্তির আবির্ভাবের আগে বেশিরভাগ সমন্বিত বর্তনীগুলির সম্পাদনযোগ্য কার্যপরিধি সীমিত ছিল। একটি ইলেকট্রনীয় বর্তনীতে একটি কেন্দ্রীয় প্রক্রিয়াজাতকরণ অংশ, রম, র‍্যাম ও অনান্য যৌক্তিক যন্ত্রকৌশল থাকতে পারে। অতিবৃহৎ মাপনীর সমন্বয় সমন্বিত বর্তনী নকশাবিদদেরকে এই সবগুলি উপাদান একটিমাত্র সিলিকন চিলতের উপরে সংযোজন করায় সাহায্য করে। বর্তমানে সমস্ত আধুনিক সমন্বিত বর্তনীগুলি অতিবৃহৎ মাপনীর সমন্বয় প্রক্রিয়া ব্যবহার করে সৃষ্ট। বর্তমানে বাজারে লভ্য সমস্ত মাইক্রোপ্রসেসর (অণুপ্রক্রিয়াজাতকারক), স্মৃতি (মেমরি) ও ডিজিটাল সংকেত প্রক্রিয়াজাতকারক সমন্বিত বর্তনীতগুলি এই প্রযুক্তিতে তৈরি এবং এগুলিতে শত শত কোটি যুক্তিদ্বার (লজিক গেট) থাকতে পারে।