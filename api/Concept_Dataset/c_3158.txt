মর্নে মর্কেল বা মরনে মরকেল (ইংরেজি: Morné Morkel; জন্ম: ৬ অক্টোবর, ১৯৮৪) দক্ষিণ আফ্রিকার ট্রান্সভাল প্রদেশের ভেরিনিগিং এলাকায় জন্মগ্রহণকারী ক্রিকেটার। দক্ষিণ আফ্রিকা দলের পক্ষ হয়ে টেস্ট এবং সীমিত ওভারের আন্তর্জাতিক ক্রিকেট খেলে থাকেন। দলে তিনি মূলতঃ ডানহাতি ফাস্ট বোলাররূপে গুরুত্বপূর্ণ ভূমিকা পালন করছেন। এছাড়াও, নিচেরসারির বামহাতি ব্যাটসম্যান তিনি। ঘরোয়া ক্রিকেটে ইস্টার্ন, টাইটান্স; কাউন্টি ক্রিকেটে কেন্ট, ইয়র্কশায়ার; আইপিএলে দিল্লি ডেয়ারডেভিলস, কলকাতা নাইট রাইডার্স, রাজস্থান রয়্যালস দলে খেলেছেন। সাবেক দক্ষিণ আফ্রিকান ফাস্ট বোলার অ্যালান ডোনাল্ডের মতে, মরকেল প্রকৃত পেসারের গুণে গুণান্বিত।
তিনি বর্তমানে অস্ট্রেলিয়ার স্থায়ী অধিবাসী এবং স্থানীয় খেলোয়াড় হিসেবে বিগ ব‍্যাশে খেলার সুযোগ পেয়েছেন।