জাপানের প্রশাসনিক অঞ্চল বা প্রিফেক্‌চার (都道府県?,তোদোওফুকেন) বলতে আধুনিক জাপান রাষ্ট্রের ৪৭ টি প্রশাসনিক ও বিচার বিভাগীয় একককে বোঝায়। এদের মধ্যে ৪৩ টি হল যথাযথ প্রশাসনিক অঞ্চল (県 কেন্‌), ২ টি নগর-প্রশাসনিক অঞ্চল (府 ফু, ওসাকা এবং কিয়োতো), একটি "বর্ত্ম" বা "এলাকা" (道 দোও, হোক্কাইদো) এবং একটি "মহানগর" (都 তো, টোকিও)। ১৮৬৮ খ্রিঃ ক্ষমতাপ্রাপ্ত মেইজি ফুহাংকেন সাঞ্চিসেই প্রশাসন ১৮৭১ খ্রিঃ জাপানের পূর্বতন প্রদেশগুলিকে পুনর্বিন্যস্ত করে বর্তমান প্রশাসনিক অঞ্চল ব্যবস্থার সূচনা করে।প্রতিটি প্রশাসনিক অঞ্চলের কর্ণধার হলেন একজন প্রত্যক্ষ নির্বাচিত গভর্নর (知事 চিজি)। স্থানীয় বিচারবিভাগীয় সিদ্ধান্ত ও বাজেট পেশ করে একটি এককক্ষবিশিষ্ট সভা (議会 গিকাই)। এই সভার সদস্যরা চার বছরের জন্য নির্বাচিত হন।
বর্তমান স্থানীয় স্বায়ত্তশাসন আইন অনুযায়ী প্রতিটি প্রশাসনিক অঞ্চল কয়েকটি করে নগর (市 শি) ও জেলায় (郡 গুন) বিভক্ত। প্রতিটি জেলা কয়েকটি শহর (町 চোও/মাচি) ও গ্রামে (村 সোন/মুরা) বিভক্ত। যেমন, হোক্কাইদো ১৪ টি জেলা বা উপপ্রশাসনিক অঞ্চলে বিভক্ত, যেগুলো হোক্কাইদো প্রশাসনিক অঞ্চলের শাখা কার্যালয় (支庁 শিচোও) হিসেবে কাজ করে। অন্য কোনও কোনও প্রশাসনিক অঞ্চলেও এই ধরনের শাখা কার্যালয় আছে যেখানে রাজধানীর বাইরে থেকে প্রশাসনিক কাজকর্ম চালানো হয়। জাপানের রাজধানী টোকিও একটি মিশ্র নগর-প্রশাসনিক অঞ্চল বা মহানগর; এর মধ্যে নগর ও প্রশাসনিক অঞ্চল - উভয়েরই বৈশিষ্ট্য আছে।