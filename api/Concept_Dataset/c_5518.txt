দি এন্ডলেস রিভার ব্রিটিশ প্রোগ্রেসিভ রক ব্যান্ড পিংক ফ্লয়েডের পঞ্চদশ এবং সর্বশেষ স্টুডিও অ্যালবাম। এটি ২০১৪ সালের ৭ নভেম্বর পার্লোফোন কর্তৃক ইউরোপে এবং ১০ নভেম্বর কলম্বিয়া রেকর্ডস কর্তৃক বিশ্বের অন্যান্য অঞ্চলে মুক্তি পায়। ১৯৮৫ সালে বেসবাদক রজার ওয়াটার্সের প্রস্থানের পর এটি গিটারবাদক ডেভিড গিলমোরের নেতৃত্বাধীন তৃতীয় পিংক ফ্লয়েড অ্যালবাম। এটি কিবোর্ডবাদক রিচার্ড রাইটের মৃত্যুর পর পিংক ফ্লয়েডের প্রথম অ্যালবাম, যেখানে তার মরণোত্তর উপস্থিত রয়েছে।
পূর্ববর্তী দ্য ডিভিশন বেল (১৯৯৪) অ্যালবামের সেশনের সময় রেকর্ডকৃত উপাদানের উপর ভিত্তি করে দি এন্ডলেস রিভার ইন্সট্রুমেন্টাল এবং চারিপার্শ্বিক সঙ্গীতের সমন্বয়ে গঠিত। অতিরিক্ত উপাদানগুলি গিলমোরের অ্যাস্টোরিয়া স্টুডিওতে এবং হোভের মদিনা স্টুডিওতে যথাক্রমে ২০১৩ এবং ২০১৪ সালে রেকর্ড করা হয়েছিল। অ্যালবামটি প্রযোজনা করেছেন গিলমোর, ইয়ুথ, অ্যান্ডি জ্যাকসন, ফিল মান্জানেরা। কেবল "লাউডার দ্যান ওয়ার্ডস" গানটি ছাড়া বাকি ট্র্যাকগুলি যন্ত্রসঙ্গীত। ২০১৩ সালে পিংক ফ্লয়েডের দীর্ঘকালীন শিল্পী স্টর্ম থরগের্সনের মৃত্যুর ফলে, অ্যালবামের প্রচ্ছদ পরিকল্পনা এবং নকশা করেছিলেন শিল্পী আহমেদ ইমাদ এলদিন, ডিজাইন সংস্থা স্টাইলোরুজ এবং থরগের্সন ডিজাইন কোম্পানি হিপনোসিসের সহ-প্রতিষ্ঠাতা অউব্রে পাওয়েল।
দি এন্ডলেস রিভার বিশ্বের বিভিন্ন শহরে "লাউডার দ্যান ওয়ার্ডস" একক এবং শিল্পকর্ম স্থাপনের মাধ্যমে প্রচারিত হয়েছিল। এটি অ্যামাজন যুক্তরাজ্যের সর্বকালের সর্বোচ্চ অগ্রিম-ফরমায়েশ পাওয়া অ্যালবাম হয়ে ওঠে এবং বেশকয়েকটি দেশে প্রথম স্থান অধিকার করে। অ্যালবামের ভাইনাল সংস্করণটি ১৯৯৭ সালে ইউকে ভাইনাল মুক্তির সর্বাধিক বিক্রিত ভাইনাল ছিল। অ্যালবামটি মিশ্র পর্যালোচনা লাভ করে; কিছু সমালোচক এটির নস্টালজিক মেজাজের প্রশংসা করেছেন, অন্যদিকে অনেকে একে অবিশ্বাস্য বা বাঁকাভাবে দেখেছেন।