সুবেদী গ্রাহক বা ইংরেজি পরিভাষায় সেন্সর (ইংরেজি: Sensor) হলো এক ধরনের সুবেদী (উচ্চমাত্রায় সংবেদনশীল) যান্ত্রিক, রাসায়নিক বা ইলেকট্রনীয় কলকৌশল বা ব্যবস্থা যা পরিবেশের কোনো উপাদানের (শব্দ, তাপ, আলো ইত্যাদি) উপস্থিতি শনাক্ত করতে পারে, এগুলির মাত্রা পরিমাপ করতে পারে ও এগুলির প্রতি সাড়া দিতে পারে।মুলত সুবেদী গ্রাহক হচ্ছে এক ধরনের কনভার্টার বা পরিবর্তক যা পরিবেশগত কোন পরিবর্তনকে একটি সংকেত বা সিগন্যালে পরিণত করে যা পরবর্তীতে একটি মাধ্যমে পড়া যায়। উদাহরণস্বরূপ, একটি পারদ তাপমানযন্ত্র বা থার্মোমিটারের কথা বলা যেতে পারে, যা তাপমাত্রার পরিবর্তন হলে কাচের নলে আবদ্ধ তরল পারদের দৈর্ঘ্য বৃদ্ধি বা হ্রাস ঘটিয়ে নলের কাচের গায়ে অঙ্কিত মাপনীর সাহায্যে পাঠযোগ্য তাপমাত্রার মান প্রদর্শন করে। তবে বর্তমানে ইলেকট্রনীয় বিজ্ঞানের আলোচনায় সুবেদী গ্রাহক বহুল ব্যবহৃত এক ধরনের কলকৌশল (ডিভাইস), যা পরিবেশগত কোনও পরিবর্তনকে ও শক্তিকে বৈদুত্যিক সংকেতে রূপান্তর করে।
আধুনিক সুবেদী গ্রাহকগুলির উদ্ভাবনের আগে ১৯শ শতকে খনিকূপে বিষাক্ত বাতাস শনাক্ত করার জন্য ক্যানারি পাখি, ভূমিকম্পে জীবন্ত বা মৃত ব্যক্তি, মাদক ও বিস্ফোরক শনাক্ত করার করার উচ্চ ঘ্রাণশক্তিবিশিষ্ট কুকুর ইত্যাদি ব্যবহার করা হত ও ক্ষেত্রবিশেষে এখনও হয়ে থাকে।