দারাশিকো (জন্ম লুৎফে আজম; ৯ জানুয়ারি ১৯৩৯ - ২৬ ডিসেম্বর ১৯৯৮) একজন বাংলাদেশী অভিনেতা, পরিচালক ও প্রযোজক। তাকে পর্দায় বজ্রকন্ঠ সংবলিত খল চরিত্র কিংবা দাপুটে বাবার চরিত্রে দেখা যেত। তার পরিচালিত প্রথম চলচ্চিত্র রাঙা বউ (১৯৭২)। তার পরিচালিত অন্যান্য চলচ্চিত্র হল ফকির মজনু শাহ, অন্ধ বধূ, প্রেম কাহিনী, বোনের মত বোন, ডাকু ও দরবেশ, বাদশা ভাই, ও অঞ্জলী।
দারাশিকো সংগ্রাম (১৯৭৪) চলচ্চিত্রে অভিনয় করে শ্রেষ্ঠ অভিনেতা বিভাগে বাচসাস পুরস্কার অর্জন করেন। তার অভিনীত অন্যান্য চলচ্চিত্র হল পানছি বাউড়া, ঝড়ের পাখি, অনেক প্রেম অনেক জ্বালা, কি যে করি, সূর্যগ্রহণ, দোস্ত দুশমন, সারেং বৌ, এখনই সময়, চন্দ্রনাথ, সারেন্ডার ও অঞ্জলী। তার অভিনীত সর্বশেষ মুক্তিপ্রাপ্ত চলচ্চিত্র আম্মাজান। তিনি ১৯৯৮ সালের ২৬শে ডিসেম্বর মৃত্যুবরণ করেন।