চট্টগ্রাম সিটি কর্পোরেশনের মেয়র বা চট্টগ্রামের মেয়র বা চসিক মেয়র হলেন বাংলাদেশের চট্টগ্রাম শহরের সিটি কর্পোরেশনের দায়িত্বপ্রাপ্ত মেয়র। চট্টগ্রাম মহানগর পরিচালনের জন্য প্রতিষ্ঠিত সিটি কর্পোরেশন এখানকার নগরপ্রশাসন ও স্বায়ত্তশাসিত স্থানীয় সরকার সংস্থা। মেয়র সিটি কর্পোরেশনের কার্যনির্বাহী প্রধান হিসাবে দায়িত্ব পালন করেন এবং তিনি প্রতি পাঁচ বছর পরপর নাগরিকের সরাসরি ভোটে নির্বাচিত হন। মেয়রের অনুপস্থিতিতে সিটি কর্পোরেশন এর কার্যপরিচালনার জন্য একজন প্রশাসক থাকেন।
১৯৯০ সালের ৩১ জুলাই চট্টগ্রাম পৌর কর্পোরেশনকে সিটি কর্পোরেশনে উন্নীত করা হয়। ১৯৯৪ সালে প্রথম মেয়র নির্বাচন অনুষ্ঠিত হয়। আর সর্বশেষ নির্বাচন অনুষ্ঠিত হয় ২০১৫ সালে। সিটি কর্পোরেশনে উন্নীত হওয়ার পূর্বে ১৮৬৩ সাল থেকে বিভিন্ন সময় চেয়ারম্যান ও প্রশাসকগণ শহরের প্রধান হিসেবে দায়িত্ব পালন করেছেন।