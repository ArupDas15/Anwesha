ব্যালন ডি’অর (ফরাসি: Ballon d'Or; আ-ধ্ব-ব: [balɔ̃ dɔʁ]; "সোনার ফুটবল") একটি ফুটবল পুরস্কার যা প্রতি বছর ফরাসি ক্রীড়া সাময়িকী ফ্রঁস ফুতবোল (France Football) প্রদান করে থাকে। এটি ব্যক্তিগত পর্যায়ে ফুটবল খেলোয়াড়দের জন্য সবচেয়ে প্রাচীন পুরস্কারগুলির মধ্যে অন্যতম। এটিকে সাধারণত ফুটবল খেলোয়াড়দের জন্য সবচেয়ে মর্যাদাবাহী পুরস্কার হিসেবে গণ্য করা হয়। পুরস্কারটি ১৯৫৬ সাল থেকে প্রদান করা শুরু হয়। তবে ২০১০ থেকে ২০১৫ সালের মধ্যে বিশ্ব ফুটবল সংস্থা ফিফা-র সাথে একটি চুক্তি অনুযায়ী এটিকে ফিফা বিশ্বের বর্ষসেরা ফুটবলার পুরস্কারটির (১৯৯১ সালে প্রতিষ্ঠিত) সাথে সাময়িকভাবে একীভূত করে দেওয়া হয় এবং একীভূত পুরস্কারটির নাম দেওয়া হয় ফিফা বালোঁ দর। তবে এই অংশীদারিত্ব ২০১৬ সালে সমাপ্ত হবার পর থেকে পুরস্কারটির আবার "বালোঁ দর" নামে ফেরত যায়, এবং ফিফাও নিজস্ব পৃথক একটি পুরস্কারে ফেরত যায়, যার নাম ফিফা সেরা পুরুষ খেলোয়াড়। ফিফা বালোঁ দর বিজয়ীদেরকে ফিফা ও ফ্রঁস ফুতবোল সাময়িকী উভয়েই বিজয়ী হিসেবে গণ্য করে থাকে।
ফরাসি ক্রীড়া লেখক-সাংবাদিক গাব্রিয়েল আনো (Gabriel Hanot) এই পুরস্কারটির পরিকল্পনা করেন। পূর্ববর্তী বছর জুড়ে যে পুরুষ খেলোয়াড়টি সবচেয়ে ভাল কৃতিত্ব দেখিয়েছে বলে পরিগণিত হয়, তাকে বালোঁ দর পুরস্কারটি দেওয়া হত। ১৯৫৬ থেকে ২০০৬ সাল পর্যন্ত ফুটবল সাংবাদিকদের ভোটাভুটিতে এটি নির্ধারিত হত। ২০০৭ সাল থেকে জাতীয় ফুটবল দলসমূহের প্রশিক্ষক ও অধিনায়কদেরকেও ভোটাধিকার প্রদান করা হয়। আদিতে বালোঁ দর শুধুমাত্র ইউরোপীয় ফুটবল খেলোয়াড়দেরকে প্রদান করা হত এবং এটি সেসময় বর্ষসেরা ইউরোপীয় ফুটবলার পুরস্কার হিসেবে পরিচিত ছিল। ১৯৯৫ সাল থেকে ইউরোপীয় ক্লাবে সক্রিয় যেকোনও জাতীয়তার খেলোয়াড়কে এই পুরস্কারের আওতায় আনা হয়। ২০০৭ সালে সমগ্র বিশ্বের সমস্ত পেশাদার ফুটবল খেলোয়াড়কে এই পুরস্কারের আওতায় আনা হলে এটি একটি বিশ্ব পুরস্কারে পরিণত হয়।