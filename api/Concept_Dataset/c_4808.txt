বাংলাদেশী বলতে সাধারণভাবে দক্ষিণ এশীয়ার বাংলাদেশ ভূখণ্ডে বসবাসকারী বা অধিবাসী জনগণকে বোঝানো হয়ে থাকে। এর মধ্যে বাঙালি এবং কিছু উপজাতিও অন্তর্ভুক্ত। বাংলাদেশের সংবিধানের ৬ ধারার ২ উপধারায় বলা হয়েছে যে, “বাংলাদেশের জনগণ জাতি হিসাবে বাঙালী এবং নাগরিকগণ বাংলাদেশী বলিয়া পরিচিত হইবেন।”
বাংলাদেশী বলতে মূলত বাংলাদেশের আদিবাসী বাঙালি এবং উপজাতি নাগরিককে বোঝানো হয়; তারা দেশেই অবস্থান করুন বা অন্য কোনো দেশে বসবাস করুন। একজন ব্যক্তির বাংলাদেশী নাগরিকত্ব নির্ধারিত হবে আইনের শর্তানুযায়ী। বাংলাদেশের সংবিধানের ৬ ধারার ১ উপধারায় বলা হয়েছে যে “বাংলাদেশের নাগরিকত্ব আইনের দ্বারা নির্ধারিত ও নিয়ন্ত্রিত হইবে।” জন্মসূত্রে বংশসূত্রে প্রবাসীসূত্রে বিবাহিত সূত্রে ও দেশীয়সূত্রে এবং অন্যান্য সূত্রে বাংলাদেশের নাগরিকত্ব লাভ করেন অর্থাৎ তিনি বাংলাদেশী হিসেবে পরিচিত হবেন ও বাংলাদেশের জাতীয় পাসপোর্ট পাওয়ার প্রাধিকারী হবেন।।ভিন্ন দেশের নাগরিক সংশ্লিষ্ট আইন ও বিধিতে বর্ণিত শর্তপূরণ সাপেক্ষে এবং সরকারের যথাযথ কর্তৃপক্ষের অনুমোদনক্রমে বাংলাদেশের নাগরিকত্ব অর্জন করতে পারবেন এবং নিজেকে 'বাংলাদেশী' হিসেবে পরিচয় দিতে পারবেন। তাছাড়া বাংলাদেশে দ্বি-নাগরিকত্বের সুযোগ রয়েছে।