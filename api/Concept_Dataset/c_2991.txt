নিস (ফরাসি: Nice) পশ্চিম ইউরোপের রাষ্ট্র ফ্রান্সের দক্ষিণ-পূর্ব প্রান্তে অবস্থিত একটি শহর। শহরটি ভূমধ্যসাগরের উপকূলে, কোত দাজ্যুর অঞ্চলে, ফ্রান্স-ইতালি সীমান্তের কাছে, ফ্রান্সের মার্সেই ও ইতালির জেনোয়া শহরের মাঝামাঝি অবস্থানে অবস্থিত। গ্রিক জাতির লোকেরা আনুমানিক ৩৫০ খ্রিস্টপূর্বাব্দে শহরটি প্রতিষ্ঠা করে। খ্রিস্টীয় ১ম শতকে রোমানরা শহরটি দখল করে নেয় এবং এখানে একটি বাণিজ্য কেন্দ্র স্থাপন করে। ১০ম শতকে প্রোভঁস অঞ্চলের কাউন্টগণ অঞ্চলটি শাসন করতেন। ১৩৩৮ সালে শহরটি সাভোয়াত কাউন্টদের কাছে হস্তান্তরিত হয়। ১৮৬০ সালে শহরটিকে ফ্রান্সের হাতে ছেড়ে দেওয়া হয়। দৃষ্টিনন্দন পর্বতবেষ্টিত নিস শহরের জলবায়ু আরামদায়ক। এটি ফরাসি রিভিয়েরা অঞ্চলের প্রধান পর্যটন কেন্দ্র। এখানে প্রায় সাড়ে তিন লক্ষ অধিবাসী বাস করে।

