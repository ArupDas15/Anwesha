মিনকভস্কি স্থান (ইংরেজি: Minkowski space) () পদার্থবিজ্ঞানের একটি ধারণা, আইনস্টাইনের আপেক্ষিকতার বিশেষ তত্ত্ব যার মাধ্যমে ব্যাখ্যা করা হয়। জার্মান গণিতবিদ হেরমান মিনকভস্কির নামানুসারে এর নাম রাখা হয়েছে। নাম স্থান হলেও এতে স্থানের তিনটি মাত্রা এবং কালের একটি মাত্রাকে একত্রিত করা হয়। অর্থাৎ মিনকভস্কি স্থান একটি চতুর্মাত্রিক বিশ্বব্যবস্থা। গণিতের ভাষায়, এটি হচ্ছে স্থানকালকে ব্যাখ্যা করার একটি চতুর্মাত্রিক বহুধা (ম্যানিফোল্ড)।
তাত্ত্বিক পদার্থবিজ্ঞানে মিনকভস্কি স্থানের সাথে ইউক্লিডীয় স্থানের পার্থ্যক্য করা জরুরী। ইউক্লিডীয় স্থানের সবগুলো মাত্রাই স্থানসদৃশ, যেখানে মিনকভস্কি স্থানে একটি কালসদৃশ মাত্রা রয়েছে। তাই প্রতিসাম্য শ্রেণী অনুযায়ী যদি এই দুটি ম্যানিফোল্ডকে ভাগ করা হয় তবে ইউক্লিডীয় স্থান ইউক্লিডীয় শ্রেণীর অন্তর্ভুক্ত হবে, কিন্তু মিনকভস্কি স্থান পড়বে পোয়াঁকারে শ্রেণীর মধ্যে।