ঢাকা ইউনিভার্সিটি ডিবেটিং সোসাইটি  সংক্ষেপে DUDS (ডি.ইউ.ডি.এস.), বাংলাদেশের বিতর্ক আন্দোলনে সবচেয়ে প্রাচীন সংগঠন।  ঢাকা বিশ্ববিদ্যালয়  কর্তৃপক্ষের পূর্ণাংগ তত্ত্বাবধানে ঢাকা বিশ্ববিদ্যালয়ের শিক্ষার্থীদের দ্বারা পরিচালিত এই সংগঠনটি বিতর্ককে প্রাতিষ্ঠানিকভাবে রুপ দিতে ও সত্যিকারের যুক্তিশীল সমাজ তৈরিতে কাজ করে যাচ্ছে। ঢাকা ইউনিভার্সিটি ডিবেটিং সোসাইটি ঢাকা বিশ্ববিদ্যালয় সিনেট কর্তৃক অর্থায়িত। এটি ঢাকা বিশ্ববিদ্যালয়ের বিতর্কের কেন্দ্রীয় সংগঠন। ঢাকা বিশ্ববিদ্যালয়ে বিতর্কের চর্চা শুরু হয় বিশ্ববিদ্যালয় প্রতিষ্ঠার পর থেকেই।সেসময় অক্সফোর্ডসহ বিভিন্ন বিশ্ববিদ্যালয় থেকে বিতার্কিকরা আসতো বিতর্ক করতে। পরবর্তীতে সত্তরের দশকে বিতর্ক সাংগঠনিক রূপ পেতে শুরু করে। এরই ধারাবাহিকতায় ১৯৮২ সালে ঢাকা বিশ্ববিদ্যালয়ের কতিপয় প্রগতিশীল শিক্ষকদের হাত ধরে তৈরি হয় ঢাকা ইউনিভার্সিটি ডিবেটিং সোসাইটি। গণতন্ত্রের উত্থানের পর, নব্বই এর দশকের শুরু থেকে এটি বিশ্ববিদ্যালয়ের শিক্ষার্থীদের দ্বারা পরিচালিত হয়ে আসছে। 

