সাহিত্য সমালোচনা হচ্ছে সাহিত্যের গবেষণা, আলোচনা, মূল্যায়ন এবং ব্যাখ্যা - এই সবকিছুর সম্মিলন। আধুনিক কালে সাহিত্য সমালোচনায় সাহিত্য তত্ত্ব প্রয়োগ করা হয়। সাহিত্য তত্ত্বতে সাহিত্য সমালোচনার পদ্ধতি ও লক্ষ্যের দর্শন আলোচিত হয়। যদিও সাহিত্য তত্ত্বের চর্চা ও সাহিত্য সমালোচনা একে অপরের সাথে জড়িত, সাহিত্য সমালোচক মাত্রেই যে সাহিত্যের তাত্ত্বিক, এ কথা বলা যায় না।
তবে অনেকেই সাহিত্য সমালোচনাকে সাহিত্য তত্ত্বের ব্যবহারিক প্রয়োগ বলেই মনে করেন।
আধুনিক যুগে সাহিত্য সমালোচনা প্রবন্ধ বা বইয়ের আকারে প্রকাশিত হয়। শিক্ষায়তনিক (একাডেমিক) সাহিত্য সমালোচকেরা বিশ্ববিদ্যালয়গুলির সাহিত্য বিভাগে অধ্যাপনা করে থাকেন। তারা তাদের সমালোচনাগুলি বিভিন্ন জার্নালে প্রকাশ করেন। ইংরেজি ভাষার ক্ষেত্রে জনপ্রিয় সমালোচকেরা বহুল প্রচারিত পত্রিকা যেমন নিউ ইয়র্ক টাইম্‌স বুক রিভিউ, নিউ ইয়র্ক রিভিউ অফ বুক্‌স, লন্ডন রিভিউ অফ বুক্‌স, দ্য নেশন, দ্য নিউ ইয়র্কার, ইত্যাদিতে ছাপিয়ে থাকেন।