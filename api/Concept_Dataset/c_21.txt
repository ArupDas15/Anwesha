গৌতম শ্রেষ্ঠ (ইংরেজি: Gautam Shrestha; জন্ম: ২১ ফেব্রুয়ারি ২০০০) হলেন একজন নেপালি পেশাদার ফুটবল খেলোয়াড়। তিনি বর্তমানে নেপালি ক্লাব পোখরা থান্ডার্স এবং নেপাল জাতীয় দলের হয়ে রক্ষণভাগের খেলোয়াড় হিসেবে খেলেন। তিনি মূলত ডান পার্শ্বীয় রক্ষণভাগের খেলোয়াড় হিসেবে খেলেন।
নেপালি ফুটবল ক্লাব জাওয়ালাখেলের যুব পর্যায়ের হয়ে খেলার মাধ্যমে গৌতম ফুটবল জগতে প্রবেশ করেছেন এবং এই দলের হয়ে খেলার মাধ্যমেই তিনি ফুটবল খেলায় বিকশিত হয়েছেন। ২০২১ সালে, নেপালি ক্লাব পোখরা থান্ডার্সের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন। মাঝে তিনি এক মৌসুমের জন্য ত্রিভুবন সেনাবাহিনীর হয়ে ধারে খেলেছেন। ২০২১ সালে, গৌতম নেপালের হয়ে আন্তর্জাতিক পর্যায়ে অভিষেক করেছেন; নেপালের জার্সি গায়ে তিনি এপর্যন্ত ৫ ম্যাচে অংশগ্রহণ করেছেন।

