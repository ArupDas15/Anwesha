পোশাক প্রদর্শনী বলতে কোনও পোশাক নকশাবিদ (ফ্যাশন ডিজাইনার) দ্বারা আয়োজিত একটি অনুষ্ঠানকে বোঝায়, যেখানে তিনি তারা নকশাকৃত নতুন শৈলীর পোশাকগুলি (এবং অন্যান্য পরিধেয় অনুষঙ্গগুলি) জনসমক্ষে প্রদর্শন করেন। একে ইংরেজিতে ফ্যাশন শো নামে ডাকা হয়। পোশাক প্রদর্শনীগুলি সাধারণত একটি ঋতুর শুরুতে এক সপ্তাহ ধরে চলে, যাকে পোশাক প্রদর্শনী সপ্তাহ (ইংরেজিতে "ফ্যাশন উইক") বলা হয়। আন্তর্জাতিক অঙ্গনে বসন্ত/গ্রীষ্ম ও শরৎ/শীত এই দুই সময়ে পোশাক প্রদর্শনীগুলি অনুষ্ঠিত হয়ে থাকে। পোশাক প্রদর্শনীগুলি থেকে চলতি পোশাকের ধারাগুলি সৃষ্টি হয়ে থাকে। পাশ্চাত্যে সবচেয়ে গুরুত্বপূর্ণ দুইটি পোশাক প্রদর্শনী সপ্তাহ হল প্যারিসের পোশাক প্রদর্শনী সপ্তাহ এবং নিউ ইয়র্কের পোশাক প্রদর্শনী সপ্তাহ, যেগুলি বছরে দুইবার আয়োজন করা হয়। এছাড়া ইতালির মিলান, যুক্তরাজ্যের লন্ডন, জার্মানির বার্লিনে আয়োজিত পোশাক প্রদর্শনী সপ্তাহগুলিও গুরুত্বপূর্ণ।পোশাক প্রদর্শনীতে সাধারণত কিছু ব্যক্তি পোশাক নকশাবিদের সৃষ্ট পোশাকগুলি পরিধান করে একটি বিশেষ মঞ্চের (ইংরেজি "রানওয়ে" Runway বা "র‍্যাম্প" Ramp) উপরে একের পর এক মিছিলের মতো করে বেরিয়ে আসে ও বিশেষ ভঙ্গিতে হেঁটে, থেমে ও দেহ ঘুরিয়ে ঘুরিয়ে পোশাকগুলিকে জনসমক্ষে প্রদর্শন করে। পোশাক পরিধানকারী এই ব্যক্তিদেরকে ইংরেজিতে (এবং কৃতঋণ শব্দ হিসেবে বাংলা ভাষাতেও) "মডেল" বলে এবং তাঁদের হাঁটাকে ইংরেজিতে "ক্যাটওয়াক" (Catwalk) বলে, বাংলায় যাকে "পোশাক প্রদর্শনী মিছিল" বলা চলে। মডেলদেরকে সরু মঞ্চের উপর দিয়ে অন্য মডেলদেরকে এড়িয়ে সাবধানে হাঁটতে হয়, যাতে দুর্ঘটনাবশত পড়ে না যেতে হয়; তাদেরকে দেখে মনে হয় যেন বিড়ালের মতো হাঁটছে; এখান থেকেই "ক্যাটওয়াক" কথাটি এসেছে।  মঞ্চে বিভিন্ন ধরনের আলো ফেলে ও বিশেষ ক্রিয়া-র (স্পেশাল ইফেক্ট) মাধ্যমে পোশাকগুলিকে আলোকিত করা হয়। অনেক সময় পেছনে বিশেষ সঙ্গীত বাজতে থাকে। প্রতিটি মডেল কোন্‌ ক্রমে কোন্‌ পোশাক পরে বের হয়ে আসবে, তা নকশাবিদ আগে থেকে নির্ধারণ করে রাখেন, এবং এর মাধ্যমে তাঁর পোশাক সঙ্কলনের উপর নিজস্ব বিবৃতি পরোক্ষভাবে প্রদান করেন। উপস্থিত সমঝদার দর্শকবৃন্দ মডেল-পরিহিত পোশাকগুলি দেখার মাধ্যমে নকশাবিদের পোশাকশৈলী সম্পর্কিত মানসিকতা ও পরোক্ষ বিবৃতি অনুধাবন করার চেষ্টা করেন , পোশাকগুলিকে চোখের দেখায় বিশ্লেষণ করেন এবং এগুলির সূক্ষ্ম কারুকাজগুলির তারিফ করেন।

