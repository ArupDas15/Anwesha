বাজার এমনি একটি লেনদেন পদ্ধতি, সংস্থা, সামাজিক সম্পর্ক অথবা পরিকাঠামো যেখানে মানুষ বস্তু বা অন্য কর্ম-দক্ষতা বিনিময় করে সামগ্রিক অর্থনীতিতে অংশগ্রহণ করে। এটি ক্রেতা এবং বিক্রেতার মধ্যে সরাসরি সংযোগ স্থাপনকারী একটি কর্ম ব্যবস্থা। প্রতিযোগিতা যেকোনো বাজারের একটি অপরিহার্য অংশ। বাজার সৃষ্টি করতে হলে ন্যুনতম তিন পক্ষের প্রয়োজন, যাতে করে কমপক্ষে যেকোনো একদিকে প্রতিযোগিতা বিদ্যমান থাকে। বিভিন্ন প্রকারের বাজার আয়তন, পরিধি, ভৌগোলিক অবস্থান, পরিচালনকারী সম্প্রদায়, বস্তু বা কর্ম দক্ষতার ভিত্তিতে বিভক্ত করা যায়। যেমনঃ গ্রাম গঞ্জের সাপ্তাহিক কৃষি পণ্যের হাট, বিপনী বিতান, বৃহৎ বিপণন কেন্দ্র, আন্তর্জাতিক মুদ্রা ও পণ্য বাজার, শেয়ার বাজার ইত্যাদি।সাধারণ অর্থনীতির সংজ্ঞা অনুযায়ী, বাজার এমনি একটি আর্থ-কাঠামো যা একাধিক ক্রেতা ও বিক্রেতার মধ্যে যেকোনো প্রকারের পণ্য, কর্ম-দক্ষতা এবং তথ্য বিনিময়ে সাহায্য করে। অর্থের বিনিময়ে যে আদান প্রদান হয়ে থাকে তাকে নগদ লেনদেন বলা হয়। যেকোনো পণ্য বাজারে অংশগ্রহণকারী সকল ক্রেতা-বিক্রেতা সম্মিলিতভাবে সেই পণ্যের মূল্য নির্ধারণ করে থাকে। অর্থনীতিতে 'চাহিদা ও যোগানের' উপর ভিত্তি করে মূল্য নির্ধারণের বেশ কয়েকটি তত্ত্ব রয়েছে।