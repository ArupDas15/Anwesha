পোশাক নকশাকরণ (ইংরেজিতে ফ্যাশন ডিজাইন) বলতে নান্দনিকতা, রুচি, স্বাভাবিক সৌন্দর্য ইত্যাদি ব্যাপারগুলিকে প্রাধান্য দিয়ে বিভিন্ন রঙ, উপাদান, বিন্যাস বা সজ্জা ও শৈলীর সমন্বয়ে পোশাক ও অন্যান্য পরিধেয় অনুষঙ্গের নকশা করার ব্যবহারিক, শৈল্পিক ও পেশাদারী কর্মকাণ্ডটিকে বোঝানো হয়। স্থানভেদে ও কালভেদে সাংস্কৃতিক ও সামাজিক মনোভাব পোশাক নকশাকরণ প্রক্রিয়ার উপরে প্রভাব ফেলে থাকে। যারা পোশাক নকশা করেন, তাদেরকে পোশাক নকশাকার বা পোশাক নকশাবিদ (ইংরেজিতে ফ্যাশন ডিজাইনার) বলা হয়। পোশাক নকশাবিদেরা ভোক্তাদের পছন্দ-অপছন্দের ব্যাপারে আগে থেকেই আঁচ করার চেষ্টা করেন যাতে তাদের নকশাকৃত পোশাকগুলি ঠিক সময়ে বাজারে আনা যায়। এ জন্য তারা সমাজে প্রচলিত পোশাকের চল বা ধারা নিয়ে গবেষণা করেন ও নতুন নকশার পোশাক প্রদর্শন করেন। তাদের প্রদর্শিত কিছু নতুন নকশা আবার পোশাক নির্মাতা শিল্পপ্রতিষ্ঠানগুলি গ্রহণ করে ও এগুলির গণ-উৎপাদন করে। এর ফলে সমাজে আবার নতুন শৈলী বা নকশার পোশাকের চল শুরু হয়। এভাবে পোশাকের নকশাকরণ, পোশাকের উৎপাদন ও সমাজে পোশাকের চলের চক্রটি চলতে থাকে। পোশাকের নকশাবিদেরা এককভাবে কাজ করতে পারেন কিংবা কোনও প্রতিষ্ঠানের অংশ হিসেবে কাজ করতে পারেন।
পোশাক নকশাকরণের কাজটি সমাজের চাহিদার উপর নির্ভরশীল কোনও পরোক্ষ কর্মকাণ্ড নয়, বরং সমাজকে পরিবর্তনকারী এক ধরনের সক্রিয় কর্মকাণ্ড। পোশাক নকশাবিদদের কিছু কাজের উপর ভিত্তি করে প্রতি বছর লক্ষ-কোটি পোশাক শিল্পোৎপাদন করা হয়, ফলে সমাজে বসবাসকারী ব্যক্তিদের বাহ্যিক অবয়ব বা বেশ কীরকম হবে, তার উপরে পোশাক নকশাবিদদের অপরিসীম প্রভাব আছে। পোশাক নকশাবিদেরা তাদের নকশাগুলিকে পরিচিত করানোর লক্ষ্যে নিয়মিত পোশাক প্রদর্শনী-র আয়োজন করেন, নিজস্ব মার্কার পোশাকের খুচরো দোকান পরিচালনা করেন। কিছু পোশাক নকশাবিদ এতই জনপ্রিয় যে তাঁরা নিজেরা কোনও নকশা করেন না, বরং অন্যের করা নকশায় নিজের নাম ব্যবহার করার অনুমতি দেন।
পোশাক নকশাকরণে যে উপাদান ও মূলনীতিগুলি নিয়ে কাজ করা হয়, তাদের মধ্যে রয়েছে রঙ বা বর্ণ, আকৃতি, ঋণাত্মক আকৃতি (negative shape), রূপরেখা (Sihouette), গতি, বুনট (texture), প্রতিসাম্য (symmetry), অপ্রতিসাম্য (asymmetry), কারুকাজ, বিন্যাস, স্বচ্ছতা, আয়তন, রেখা, পক্ষপাত, খণ্ড (block), স্তর, বৈপরীত্য, পৃষ্ঠতল, মূলসুর (motif), রেখা, নির্মাণ, বিনির্মাণ, আবরণ বা আচ্ছাদন, ব্যবহারিক উদ্দেশ্য, ছাপ, দিক, গুচ্ছ, ইত্যাদি।যেসব ব্যবসা প্রতিষ্ঠান নিত্যনতুন শৈলীর উচ্চমানের পোশাক ও আনুষঙ্গিক পরিধেয় নকশা ও বিক্রয় করে থাকে, তাদেরকে অভিজাত পোশাক নির্মাতা (ইংরেজিতে ফ্যাশন ডিজাইন হাউস Fashion design house বা ফ্যাশন হাউস Fashion house; ফরাসি ভাষায় কুত্যুরিয়ে Couturier) নামে ডাকা হয়। এসব প্রতিষ্ঠানে সাধারণত একজন মূল নকশাবিদ বা প্রধান ব্যবস্থাপকের তত্ত্বাবধানে একাধিক পোশাক নকশাবিদ কাজ করে থাকেন। মূল নকশাবিদ অভিজাত পোশাক নির্মাণ জগতের সাথে সার্বক্ষণিক যোগাযোগ রক্ষা করেন, নতুন নতুন নকশা ও শৈলী সম্পর্কে অবগত থাকেন এবং এগুলির ভিত্তিতে সামগ্রিকভাবে নতুন একটি পোশাক সঙ্কলনের (কালেকশন) মূল শৈলীটি সৃষ্টি করেন; অন্যদিকে সহায়ক নকশাবিদেরা কাপড়, বোতাম, জিপার, ইলাস্টিক, ইত্যাদি বিস্তারিত শৈলীগুলি নির্ধারণ করেন। এছাড়া বিন্যাস প্রস্তুতকারক, নমুনা প্রস্তুতকারক, দর্জি, ইত্যাদি পেশার ব্যক্তিরাও এই প্রতিষ্ঠানে কাজ করে থাকে।

