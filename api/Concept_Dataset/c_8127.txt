সাম্যবাদী বিপ্লব বা কমিউনিস্ট বিপ্লব (ইংরেজি: Communist revolution) হলো মার্কসবাদী ধারণার দ্বারা অনুপ্রাণিত একটি "প্রলেতারীয় বিপ্লব", যার লক্ষ্য এবং উদ্দেশ্য হলো প্রচলিত পুঁজিবাদী ব্যবস্থার অবসান ঘটিয়ে কমিউনিজম এবং সমাজতন্ত্র (অর্থাৎ রাষ্ট্রনিয়ন্ত্রিত উৎপাদন ব্যবস্থা) প্রতিষ্ঠা করা। মার্কসবাদী বিশ্বাস অনুসারে সমগ্র বিশ্বের শ্রমিকশ্রেণিকে একত্রিত হয়ে নিজেদের পুঁজিবাদী শোষণের হাত থেকে মুক্ত করতে হবে যাতে শ্রমিকশ্রেণির দ্বারা পরিচালিত একটি বিশ্ব গড়ে তোলা সম্ভব হয়।
লেনিনবাদ এই যুক্তি দেখায় যে, সাম্যবাদের প্রলেতারীয় চরিত্রের আত্মপ্রকাশ ঘটেছে কমিউনিস্ট পার্টি গড়ার মধ্যে। এই কমিউনিস্ট পার্টি বৈজ্ঞানিক সমাজতন্ত্রের সংগে স্বতঃস্ফূর্ত শ্রমিক আন্দোলনের মিলন ঘটিয়েছে। মার্কসবাদ-লেনিনবাদ সমাজবিপ্লবের ধরনগুলো চিহ্নিত করেছে এবং দেখিয়েছে যে প্রলেতারিয়েতের ভ্যানগার্ড পার্টি দ্বারা পরিচালিত কমিউনিস্ট বিপ্লব বস্তুত সর্বোচ্চ ধরনের সমাজবিপ্লব এবং পূর্বোক্ত সকল বিপ্লব থেকে মূলগতভাবে পৃথক। এই বিপ্লব হচ্ছে চিরাচরিত সম্পত্তি সম্পর্কের সংগে একেবারে আমূল বিচ্ছেদ।

