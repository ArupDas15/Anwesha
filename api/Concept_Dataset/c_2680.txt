বাংলাদেশ ক্রিকেট দল ১৯ ডিসেম্বর, ২০০৭ তারিখ থেকে ১৬ জানুয়ারি, ২০০৮ তারিখ পর্যন্ত তিনটি একদিনের আন্তর্জাতিক (ওডিআই) ও দুইটি টেস্ট খেলায় অংশগ্রহণের জন্য নিউজিল্যান্ড সফর করে। ২০০১-০২ মৌসুমে প্রথম সফরের পর বাংলাদেশ দ্বিতীয়বারের মতো নিউজিল্যান্ডে যায় ও ২০০৪-০৫ মৌসুমে নিউজিল্যান্ডের বাংলাদেশ সফরের পর উভয় দেশের মধ্যকার তৃতীয় সিরিজ। এছাড়াও দল দু’টি ২০০৩ সালের ক্রিকেট বিশ্বকাপের গ্রুপ পর্ব ও ২০০৭ সালের ক্রিকেট বিশ্বকাপে সুপার এইট পর্বে মুখোমুখি হয়েছিল।
নিউজিল্যান্ড ওডিআই ও টেস্ট সিরিজের উভয়টিতেই হোয়াইটওয়াশ করে বাংলাদেশের নিউজিল্যান্ডের বিপক্ষে আনুষ্ঠানিকভাবে প্রথম জয়ের অনুসন্ধানকে দীর্ঘতর করে তোলে। তারা ২০০৭ সালের বিশ্বকাপে প্রস্তুতিমূলক খেলায় পরাজিত করলেও তা আনুষ্ঠানিক খেলার স্বীকৃতি পায়নি। একইভাবে, এ সফরে বাংলাদেশ দল নিউজিল্যান্ড একাদশকে পরাজিত করলেও আনুষ্ঠানিক নিউজিল্যান্ড দল ছিল না। ফলে, এটি আনুষ্ঠানিক খেলার মর্যাদা পায়নি।