পূর্ববঙ্গ নামটি ঐতিহাসিকভাবে বঙ্গ অঞ্চলের পূর্বাঞ্চলকে বুঝিয়ে থাকে। ১৯০৫ থেকে ১৯১১ সাল পর্যন্ত ব্রিটিশ ভারতের বঙ্গ প্রদেশের পূর্বাংশ পূর্ববঙ্গ নামে পরিচিত ছিল। পূর্ববঙ্গ বলতে সেই সময় যে এলাকাকে বুঝানো হত তা বর্তমানে বাংলাদেশ নামে পরিচিত। তবে ব্রিটিশ আমলের পূর্ববঙ্গের সীমানা বর্তমান বাংলাদেশের থেকে ছোট ছিলো। মূলত অবিভক্ত বঙ্গের একটি নির্দিষ্ট অংশ এই নামে পরিচিত ছিল। বঙ্গভঙ্গের পরে অবিভক্ত বঙ্গের পূর্বাংশ "পূর্ববঙ্গ ও আসাম" প্রদেশে অন্তর্ভুক্ত হয়। ১৯১১ সালে আসাম আলাদা হয়ে বঙ্গপ্রদেশ পুনরায় যুক্ত হলে পূর্ববঙ্গ ও আসাম প্রদেশটি বিলুপ্ত হয়ে যায়। পরবর্তীতে ভারত বিভক্ত হয়ে পাকিস্তানের সৃষ্টি হলে এই অঞ্চলটি পুনর্নির্ধারণ হয়ে আগের তুলনায় একটু সংকুচিত হয়ে তৎকালীন পূর্ববঙ্গ প্রদেশে রূপ নেয়। পরবর্তীতে পাকিস্তান সরকার পূর্ববঙ্গের নাম পরিবর্তন করে পূর্ব পাকিস্তান রাখে। আবার এই পূর্ব পাকিস্তান ১৯৭১ সালে স্বাধীন হলে এই অঞ্চলটি বর্তমান বাংলাদেশের সীমানায় রূপ নেয়।

