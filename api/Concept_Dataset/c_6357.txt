উইকিমিডিয়া বাংলাদেশ (উইকিমিডিয়া বাংলাদেশ ফাউন্ডেশন বা উইকিমিডিয়াবিডি নামেও পরিচিত) হলো বাংলাদেশে নিবন্ধিত একটি অলাভজনক সংস্থা যা উইকিমিডিয়া প্রকল্পে তথা মুক্ত বিশ্বকোষ উইকিপিডিয়ায় যুক্ত বাংলাদেশী স্বেচ্ছাসেবকদের সহায়তার জন্য প্রতিষ্ঠিত হয়েছে। এটি উইকিমিডিয়া ফাউন্ডেশনের বিভিন্ন শিক্ষামূলক মুক্ত প্রকল্পের প্রচার এবং প্রসারের লক্ষ্যে সমগ্র বাংলাদেশ জুড়ে প্রতিষ্ঠানের সাথে কাজ করে।
উইকিমিডিয়া ফাউন্ডেশন মার্কিন যুক্তরাষ্ট্রভিত্তিক একটি অলাভজনক প্রতিষ্ঠান, যারা বিশ্বজুড়ে ওয়েবভিত্তিক বেশকিছু সহযোগিতামূলক ও শিক্ষামূলক প্রকল্প পরিচালনা করে। উইকিপিডিয়া তার মধ্যে অন্যতম। ২০১১ সালে উইকিমিডিয়া বাংলাদেশ দক্ষিণ এশিয়ার দ্বিতীয় অধ্যায় বা চ্যাপ্টার হিসেবে উইকিমিডিয়া ফাউন্ডেশনের অনুমোদন লাভ করে এবং এটি ফাউন্ডেশন অনুমোদিত ৩৭টি আঞ্চলিক চ্যাপ্টারের একটি।