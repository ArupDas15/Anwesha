অ্যালান রবার্ট বর্ডার, এএম (ইংরেজি: Allan Robert Border; জন্ম: ২৭ জুলাই, ১৯৫৫) নিউ সাউথ ওয়েলসের ক্রিমোর্ন এলাকায় জন্মগ্রহণকারী অস্ট্রেলিয়ার সাবেক ও বিখ্যাত আন্তর্জাতিক ক্রিকেট তারকা। তবে, অ্যালান বর্ডার মাঠে এ.বি. নামেই বিশ্ব ক্রিকেট অঙ্গনে অধিক পরিচিত ছিলেন।
ক্রিকেট খেলায় তিনি মূলতঃ বামহাতি ব্যাটসম্যান হিসেবেই ভূমিকা রাখতেন। পাশাপাশি বামহাতি অর্থোডক্স স্পিনার হিসেবে মাঝেমাঝে দলের প্রয়োজনে বোলিং করে সফলতাও লাভ করেছেন। অস্ট্রেলিয়া জাতীয় ক্রিকেট দলের হয়ে অনেকগুলো বছর অধিনায়কের দায়িত্ব পালন করেছেন।


== প্রারম্ভিক জীবন ==
বর্ডার সিডনির উপকণ্ঠে নর্থ শোর এলাকার ক্রিমোর্নে জন্মগ্রহণ করেন। আরো তিন ভাইকে সঙ্গে নিয়ে নিউ সাউথ ওয়েলসের মোজম্যানে শৈশবকাল অতিক্রমণ করেন। তার বাবা জন এবং মা শেইলা। তাদের পরিবার ক্রীড়াপ্রেমী ছিল। নর্থ সিডনি বয়েজ হাই স্কুলে ভর্তি হন এবং ১৯৭২ সালে বিদ্যালয় জীবন সাফল্যের সঙ্গে সমাপণ করেন।শুরুর দিকে বয়সসীমার বাইরে দুই/তিন বছর বেশি বয়স নিয়ে ক্রিকেট দলে খেলেন। এছাড়াও মোজম্যান বেসবল ক্লাবে খেলেন। সেখানে তিনি ফিল্ডিং এবং সোজা ব্যাটিংয়ে পারদর্শীতা অর্জন করেন। ষোল বছর বয়সে সিডনি গ্রেড ক্রিকেটে মোজম্যান দলের পক্ষ হয়ে অভিষিক্ত হন। বামহাতি স্পিনার হিসেবে বোলিং করেন এবং নয় নম্বরে ব্যাটিং করতে নামেন। ১৯৭২-৭৩ মৌসুমে কম্বাইন্ড হাইস্কুল দলের হয়ে আন্তঃরাজ্য প্রতিযোগিতায় অংশগ্রহণের জন্যে মনোনীত হন। এ সময়ে তিনি ইংল্যান্ড ক্রিকেট দলের সাবেক ক্রিকেটার ব্যারি নাইটের কাছ থেকে প্রশিক্ষণ নেন।


== ক্রিকেট জীবন ==
১৯৭৫-৭৬ মৌসুমে তিনি স্তরভিত্তিক ক্রিকেটে ছয় শতাধিক রান করেন। পরের বছরের শুরুতে ধারাবাহিকভাবে দুইটি সেঞ্চুরি করে নিউ সাউথ ওয়েলস দলের সদস্যরূপে নির্বাচিত হন। বেশ কয়েকজন টেস্ট খেলোয়াড়ের অনুপস্থিতিতে কুইন্সল্যান্ড বুল্‌স দলের বিপক্ষে এসসিজিতে জানুয়ারি, ১৯৭৭ সালে অভিষিক্ত হন। তিনি ৩৬ রান করেন এবং খেলার শেষ তিনটি ক্যাচ ধরে দলকে জয়ের নোঙরে পৌঁছে দেন। বিলিপি নামীয় একটি চলচ্চিত্র সংক্রান্ত লাইব্রেরীর কেরানির চাকুরী থেকে ইস্তফা দেন এবং ১৯৭৭ সালে গ্লুচেস্টারশায়ার দলের হয়ে ইংরেজ লীগে অংশগ্রহণ করেন। এ সময়ে তিনি আমন্ত্রিত খেলায় কেমব্রিজ বিশ্ববিদ্যালয়ের বিপক্ষে অপরাজিত ১৫৯* রান করেন। ১৯৭৭-৭৮ মৌসুমে শেফিল্ড শিল্ডে ৩৬.২৯ গড়ে ৬১৭ রান করেন। এরপর তিনি পুনরায় ইংল্যান্ডে ফিরে যান এবং ইস্ট ল্যাঙ্কাশায়ার ক্রিকেট ক্লাবের হয়ে ল্যাঙ্কাশায়ার লীগে খেলেন। সেখানে তিনি ১১৯১ রান ও ৫৪ উইকেট লাভ করেন।


== কীর্তিগাঁথা ==

ধারাবাহিকভাবে ১৫৩টি টেস্ট খেলায় অংশগ্রহণ করেন যা বিশ্বরেকর্ডরূপে অদ্যাবধি চিহ্নিত হয়ে আছে। সুনীল গাভাস্কারের ক্রিকেট জীবন থেকে অবসর গ্রহণের ছয় বছর ও ১৩৬ টেস্ট পর দ্বিতীয় ব্যাটসম্যান হিসেবে দশ হাজার রানের মাইলফলক স্পর্শ করেন। ২ জানুয়ারি, ১৯৯৩ সালে বর্ডার সিডনি ক্রিকেট গ্রাউন্ডে ওয়েস্ট ইন্ডিজের বিপক্ষে একমাত্র ইনিংসে ৭৪ রান করেন। কার্ল হুপারের বলে অন-ড্রাইভে এক রান নেয়ার মাধ্যমে ২১ রান অতিক্রমের মাধ্যমে দশ হাজার রান স্পর্শ করেন। কিন্তু বিংশ শতকে তার এ কীর্তিটি উইজডেন কর্তৃপক্ষ বৃহৎভাবে এড়িয়ে যায় মূলতঃ ব্রায়ান লারা’র প্রথম দ্বি-শতক রানের জন্য। এছাড়াও তিনি সর্বমোট ১৫৬টি টেস্ট খেলেছেন যা পরবর্তীতে নিজ দলের স্টিভ ওয়াহ কর্তৃক রেকর্ডটি ভেঙ্গে যায়। টেস্ট ক্রিকেটে ১১,১৭৪ রান সংগ্রহের মাধ্যমে তৎকালীন বিশ্বরেকর্ড গড়েন; পরবর্তীকালে ওয়েস্ট ইন্ডিজের ক্রিকেট প্রতিভা ব্রায়ান লারা ২০০৫ সালে ভেঙ্গে ফেলেন।
টেস্ট ক্রিকেট জীবনে বর্ডার ২৭টি সেঞ্চুরি করেন। টেস্ট ও একদিনের আন্তর্জাতিক ক্রিকেটে অস্ট্রেলিয়ার পক্ষ হয়ে সবচেয়ে বেশি খেলায় অংশগ্রহণসহ সবচেয়ে বেশি রান করার কীর্তি গড়েন। টেস্টে সর্বোচ্চ রান সংগ্রহকারীর অস্ট্রেলীয় রেকর্ডটি পরবর্তীকালে স্বদেশী রিকি পন্টিং জুলাই, ২০০৯ সালে ইংল্যান্ডের বিরুদ্ধে অ্যাশেজের তৃতীয় টেস্টে নিজের করে নেন।আইসিসি ক্রিকেট হল অব ফেমে প্রতিষ্ঠাকালীন সময়ে বিশ্বের সেরা ৫৫জন ক্রিকেটারকে অন্তর্ভুক্ত করা হয়। তন্মধ্যে, অ্যালান বর্ডার তাদের একজন ছিলেন। ২০০০ সালে শতাব্দীর সেরা অস্ট্রেলীয় ক্রিকেট বোর্ড দলে তাকে দ্বাদশ খেলোয়াড়রূপে অন্তর্ভুক্ত করা হয়।


== তথ্যসূত্র ==


== আরও দেখুন ==
রান
অধিনায়ক
সুনীল গাভাস্কার
শচীন তেন্ডুলকর
ব্রায়ান লারা
অস্ট্রেলিয়া জাতীয় ক্রিকেট দল
আন্তর্জাতিক ক্রিকেটে অংশগ্রহণকারী পরিবারের তালিকা


== বহিঃসংযোগ ==
ইএসপিএনক্রিকইনফোতে অ্যালান বর্ডার  (ইংরেজি)ক্রিকেটআর্কাইভে অ্যালান বর্ডার   (সদস্যতা প্রয়োজনীয়) (ইংরেজি)