দ্য ফুটবল অ্যাসোসিয়েশন (ইংরেজি: The Football Association, ইংরেজি উচ্চারণ: /ðə ˈfʊtbɔːl əˌsəʊsɪˈeɪʃ(ə)n/; এছাড়াও সংক্ষেপে এফএ নামে পরিচিত) হচ্ছে ইংল্যান্ড, জার্সি, বেইলিউইক অফ গার্ন্সলি এবং আইল অফ ম্যানের ফুটবলের সর্বোচ্চ নিয়ন্ত্রক সংস্থা। ১৮৬৩ সালে প্রতিষ্ঠিত এই সংস্থাটি ইউরোপ তথা পুরো বিশ্বের প্রাচীনতম ফুটবল সংস্থা। ফুটবল খেলার প্রথম অ্যাসোসিয়েশন হিসেবে প্রতিষ্ঠার ফলে এই সংস্থাটি তাদের নামে "ইংরেজ" শব্দটি ব্যবহার করে না। এটি প্রতিষ্ঠার ৪২ বছর পর ফুটবলের সর্বোচ্চ সংস্থা ফিফার সদস্যপদ লাভ করে, অন্যদিকে প্রতিষ্ঠার ৯১ বছর পর ১৯৫৪ সালে সংস্থাটি তাদের আঞ্চলিক সংস্থা উয়েফার সদস্যপদ লাভ করে। এছাড়াও ফুটবল খেলার নিয়ম নির্ধারণকারী সংস্থা ইন্টারন্যাশনাল ফুটবল অ্যাসোসিয়েশন বোর্ডে (আইএফএবি) এই সংস্থাটির স্থায়ী সদস্যপদ রয়েছে। এই সংস্থার সদর দপ্তর ইংল্যান্ডের রাজধানী লন্ডনের ওয়েম্বলি স্টেডিয়ামে অবস্থিত। 
এই সংস্থাটি ইংল্যান্ডের পুরুষ, নারী এবং যুব জাতীয় দলের পাশাপাশি ঘরোয়া ফুটবলে এফএ কাপের মতো প্রতিযোগিতার সকল কার্যক্রম পরিচালনা করে। এছাড়াও সংস্থাটি ব্রিটিশ অলিম্পিক অ্যাসোসিয়েশনের সদস্য হওয়ায় অলিম্পিকে গ্রেট ব্রিটেনের হয়ে অংশগ্রহণকারী ফুটবল দলের পুরুষ এবং নারী বিভাগের সকল কার্যক্রম পরিচালনা করে। যদিও এই সংস্থাটি ইংল্যান্ডের ফুটবল পদ্ধতির সর্বোচ্চ স্তর প্রিমিয়ার লীগের দৈনন্দিন কার্যক্রম পরিচালনা করে না, তবে উক্ত লীগের নিয়ম পরিবর্তন অথবা পরিমার্জন ও সভাপতি এবং কার্যনির্বাহী নিয়োগের ক্ষেত্রে এর একটি বিশেষ ভেটো ক্ষমতা রয়েছে। বর্তমানে দ্য ফুটবল অ্যাসোসিয়েশনের সভাপতির দায়িত্ব পালন করছেন গ্রেগ ক্লার্ক এবং সাধারণ সম্পাদকের দায়িত্ব পালন করছেন মার্ক বুলিংহ্যাম।

