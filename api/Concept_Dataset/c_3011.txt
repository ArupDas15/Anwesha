অস্ট্রেলিয়া ক্রিকেট দল পাঁচটি টোয়েন্টি২০ আন্তর্জাতিক (টি২০আই) ম্যাচ খেলার জন্য ২০২১ সালের আগস্ট মাসে বাংলাদেশ সফর করে। ২০২১ পুরুষ টি২০ বিশ্বকাপের আগে উভয় দলের প্রস্তুতি হিসেবে সিরিজটি খেলা হয়। ক্রিকেট অস্ট্রেলিয়া (সিএ) ওয়েস্ট ইন্ডিজ সফরের পর সিরিজটি অনুষ্ঠিত হওয়ার জন্য পরিকল্পনা করে। এটি ছিল দুই দলের মধ্যে অনুষ্ঠিত হওয়া প্রথম দ্বিপাক্ষিক টি২০আই সিরিজ, এবং ২০১৭ সালের পর অস্ট্রেলিয়া দলের প্রথম বাংলাদেশ সফর।
বাংলাদেশ প্রথম টি২০আই ম্যাচে ২৩ রানে জয়লাভ করে, যা ছিল অস্ট্রেলিয়ার বিপক্ষে বাংলাদেশের প্রথম টি২০আই ম্যাচ জয়। এরপর বাংলাদেশ দ্বিতীয় টি২০আই ম্যাচে পাঁচ উইকেটে জয়লাভ করে। তৃতীয় টি২০আই ম্যাচে বাংলাদেশ ১০ রানে জয়লাভ করে, যার ফলে বাংলাদেশ দুই ম্যাচ বাকি থাকতেই সিরিজে জয়লাভ করে এবং অস্ট্রেলিয়ার বিপক্ষে যে কোন ফরম্যাটে প্রথমবারের মতো সিরিজ জয়ের রেকর্ড করে। অস্ট্রেলিয়া চতুর্থ টি২০আই ম্যাচে তিন উইকেটে জয় তুলে নেয় ও হোয়াইটওয়াশ এড়ায়। তবে সর্বশেষ খেলায় অস্ট্রেলিয়া ৬০ রানে পরাজিত হয় এবং বাংলাদেশ ৪-১ ব্যবধানে সিরিজ জয়লাভ করে।