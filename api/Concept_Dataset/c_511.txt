প্রদেশ (চীনা: 省; ফিনিন: Shěng, শেং) গণচীনের প্রশাসনিক বিভাজনের সর্বোচ্চ স্তর।  অতীতে এটি  প্রাদেশিক-স্তরের প্রশাসনিক বিভাগ (চীনা: 省级行政区; ফিনিন: Shěng Jí Xíngzhèngqū, শেং চি শিংচেংছু) বা প্রথম-স্তরের প্রশাসনিক বিভাগ (চীনা: 一级行政区; ফিনিন: Yī Jí Xíngzhèngqū, ই চি শিংচেংছু) নামেও পরিচিত ছিল। সহজভাবে বলতে চীনে ৩৩টি প্রদেশ‌ ও ১টি অধীন‌ প্রদেশ (যার মধ্যে তাইওয়ান প্রদেশ অন্তর্ভুক্ত, গণপ্রজাতন্ত্রী চীন তাইওয়ানকে একটি প্রদেশ হিসেবে দাবী করলেও এটিকে নিয়ন্ত্রণ করে না।)), ৪টি কেন্দ্রশাসিত পৌরসভা, ৫টি  স্বায়ত্বশাসিত অঞ্চল এবং দুইটি বিশেষ প্রশাসনিক অঞ্চল রয়েছে।
গণপ্রজাতন্ত্রী চীন তাইওয়ান (বা থাইওয়ান) দ্বীপের ওপর সার্বভৌমত্ব দাবী করে, যদিও এটি প্রজাতন্ত্রী চীন সরকার কর্তৃক নিয়ন্ত্রিত।  এছাড়াও প্রজাতন্ত্রী চীন কিছু সামুদ্রিক দ্বীপ নিয়ন্ত্রণ করে, যাদেরকে একত্রে মূল চীন ভূখণ্ডে ফুচিয়েন প্রদেশ নামে ডাকা হয়। এই দ্বীপগুলি আদিতে একীভূত ফুচিয়েন প্রদেশের অংশ ছিল, কিন্তু ১৯৪৯ সালে চীনা গৃহযুদ্ধ-পরবর্তী অচলাবস্থার পর থেকে এটি গণপ্রজাতন্ত্রী চীন ও প্রজাতন্ত্রী চীনের মধ্যে বিভক্ত হয়ে রয়েছে।
প্রতিটি প্রদেশে (হংকং ও মাকাউ নামক বিশেষ প্রশাসনিক অঞ্চলগুলি ব্যতীত) চীনের সাম্যবাদী দল বা কমিউনিস্ট পার্টির একটি প্রাদেশিক সমিতি  (চীনা: 省委; ফিনিন: shěng wěi, শেং ওয়েই) রয়েছে, এবং একজন দলীয় সচিব (চীনা: 书记; ফিনিন: shūjì, শুচি) এর নিয়ন্ত্রণে থাকেন।

