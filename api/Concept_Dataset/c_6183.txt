একটি পরিগণক যন্ত্র তথা কম্পিউটারকে সাধারণত দুটি ভাগে ভাগ করা যায়। এগুলি হল ভৌত যন্ত্রাংশসামগ্রী (হার্ডওয়্যার) এবং বিমূর্ত নির্দেশনাসামগ্রী (সফটওয়্যার)। কম্পিউটার হার্ডওয়্যার বা কম্পিউটার যন্ত্রাংশসামগ্রী হল কম্পিউটারের সেইসব অংশ যেগুলো স্পর্শ করা যায় ও দেখা যায় যেমন মনিটর, মাউস, কেসিং, মাদারবোর্ড, রম, সিডি, ডিভিডি, ইত্যাদি। কম্পিউটার যন্ত্রাংশসামগ্রীর বিভিন্ন প্রকার যন্ত্রাংশ দিয়ে একটি ব্যক্তিগত কম্পিউটার তৈরি হয়। এরপর এতে অপারেটিং সিস্টেম (পরিচালক ব্যবস্থা) অন্তঃস্থাপন (ইনস্টল) করা হয় এবং ব্যবহারকারীর প্রয়োজন অনুসারে বিভিন্ন ব্যবহারিক নির্দেশনাসামগ্রী বা অ্যাপ্লিকেশন সফটওয়্যার অন্তঃস্থাপন করা হয়।