তরুণ গগৈ (অসমীয়া: তৰুণ গগৈ) (১ এপ্রিল ১৯৩৬-২৩ নভেম্বর ২০২০ ) হলেন ভারতের আসামের রাজ্যের একজন বিশিষ্ট রাজনীতিবিদ এবং আসামের প্রাক্তন মুখ্যমন্ত্রী। তরুণ গগৈ ১৯৩৬ সালের ১ এপ্রিল আসামের যোরহাট জেলার রাঙ্গাজান চা-বাগানে জন্মগ্রহণ করেন। তিনি অসমের যোরহাট গভর্নমেন্ট বয়েজ স্কুল থেকে মাধ্যমিক ও উচ্চমাধ্যমিক স্তরের শিক্ষালাভ করেন এবং যোরহাটের জে. বি. কলেজ থেকে স্নাতক স্তরে উত্তীর্ণ হন। এরপর তিনি গুয়াহাটি বিশ্ববিদ্যালয় থেকে আইনে স্নাতক ডিগ্রি লাভ করেন। ১৯৭১ সালে তিনি প্রথমবার লোকসভায় নির্বাচিত হন। এরপর ১৯৭৭, ১৯৮৩ এবং ১৯৯১ সালে তিনি লোকসভার সদস্য হিসাবে নির্বাচিত হন। ১৯৯১ থেকে ১৯৯৩ পর্যন্ত তিনি ভারতের কেন্দ্রীয় খাদ্যমন্ত্রী (স্বাধীন দায়িত্বপ্রাপ্ত রাজ্যমন্ত্রী) ছিলেন এবং ১৯৯৩ থেকে ১৯৯৫ পর্যন্ত খাদ্য প্রক্রিয়াকরণ দফতরের মন্ত্রী ছিলেন। ১৯৯৬ থেকে ১৯৯৮ পর্যন্ত তরুণ গগৈ মার্ঘেরিটা বিধানসভা কেন্দ্র থেকে জয়ী হয়ে অসম বিধানসভার সদস্য ছিলেন। ১৯৯৯ সালে তিনি আবার লোকসভার সদস্য হিসাবে নির্বাচিত হন। ২০০১ সালে তরুণ গগৈ অসমের মুখ্যমন্ত্রী হিসাবে দায়িত্ব গ্রহণ করেন। ২০০৬ সালের নির্বাচনেও তরুণ গগৈয়ের নেতৃত্বাধীনে ভারতীয় জাতীয় কংগ্রেস পুনরায় জয়লাভ করে এবং শ্রী গগৈ দ্বিতীয়বারের জন্য অসমের মুখ্যমন্ত্রী পদাভিষিক্ত হন।

