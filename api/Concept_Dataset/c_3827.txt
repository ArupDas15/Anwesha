সমানুভূতি (ইংরেজি: Empathy) বলতে অন্য কোন ব্যক্তির আবেগ-অনুভূতি বোঝার ও তার অংশীদার হবার ক্ষমতাকে বোঝায়। জার্মান মনোবিজ্ঞানী থিওডোর লিপ্‌স (Theodore Lipps) সর্বপ্রথম ধারণাটির ব্যাপারে লেখেন (লিপ্‌স এ উদ্দেশ্যে জার্মান শব্দ Einfühlung আইনফুলুং ব্যবহার করেছিলেন)।

মানুষ সাধারণত অন্যের মুখভঙ্গি, দৈহিক অভিব্যক্তি, গলার স্বর, ইত্যাদি অনুকরণ করে অন্যের ভেতরের আবেগ-অনুভূতি উপলব্ধি করার চেষ্টা করে। এটি সাধারণত অবচেতন পর্যায়ে ঘটে থাকে।
স্নায়ুবিজ্ঞানে সমানুভূতির নানা ব্যাখ্যা আলোচনা করা হয়েছে। তাদের মধ্যে একটি হল দর্পণ স্নায়ুকোষ বা মিরর নিউরনের অভাব। অ্যাস্পারজার সিনড্রোম ও অন্যান্য অটিজম স্পেকট্রামের রোগে স্বতঃস্ফূর্ত সমানুভূতির অভাব দেখা যায়। তবে এ ধরনের রোগীদেরকে অন্যের আবেগ সম্পর্কে অবহিত করালে তাদের মধ্যে অন্য মানুষের থেকে বেশি সমানুভূতি হওয়া সম্ভব বলে কিছু বিশেষজ্ঞ মনে করেন।