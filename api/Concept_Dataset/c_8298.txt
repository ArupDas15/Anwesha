ডেভিড উইলিয়াম গ্রিগরি (ইংরেজি: Dave Gregory; জন্ম: ১৫ এপ্রিল, ১৮৪৫ - মৃত্যু: ৪ আগস্ট, ১৯১৯) নিউ সাউথ ওয়েলসের ফেইরি মিডো এলাকায় জন্মগ্রহণকারী উনিশ শতকের বিখ্যাত অস্ট্রেলীয় আন্তর্জাতিক ক্রিকেটার ছিলেন। ডানহাতি ব্যাটসম্যান ডেভ গ্রিগরি ১৮৭৭ থেকে ১৮৭৯ সময়কালে অস্ট্রেলিয়া ক্রিকেট দলের পক্ষে টেস্ট ক্রিকেটে প্রতিনিধিত্ব করেন। এছাড়াও তিনি অস্ট্রেলিয়া জাতীয় ক্রিকেট দলের প্রথম অধিনায়কের দায়িত্ব পালনের সৌভাগ্য অর্জন করেন।
ঘরোয়া প্রথম-শ্রেণীর অস্ট্রেলীয় ক্রিকেটে নিউ সাউথ ওয়েলস দলে খেলেছেন তিনি।


== প্রারম্ভিক জীবন ==
গ্রিগরি ক্রিকেট পরিবার থেকে এসেছেন। তার বাবা এডওয়ার্ড উইলিয়াম গ্রিগরি আট সামর্থ্যবান ক্রিকেটারের জন্ম দেন। তন্মধ্যে পাঁচজনই ১৮৬১ থেকে ১৮৮৪ সালের মধ্যে নিউ সাউথ ওয়েলসের পক্ষে আন্তর্জাতিক কিংবা আন্তঃউপমহাদেশীয় খেলায় অংশ নিয়েছেন। এডওয়ার্ডের সর্বমোট বিশজন বংশধর নিউ সাউথ ওয়েলসের পক্ষে ক্রিকেট ও অন্যান্য ক্রীড়ার সাথে সম্পৃক্ত ছিলেন।১৮৬৬ সালে নিউ সাউথ ওয়েলসের পক্ষে প্রথম অংশগ্রহণ করেন। ১৮৮৩ সালের শুরুতে ক্রিকেট জগৎ থেকে অবসর নেয়ার পূর্বে দলের পক্ষে ৩৮ খেলায় অংশ নিয়েছিলেন। ১৪.৫৭ গড়ে ব্যাট হাতে রান তোলেন। তন্মধ্যে, অভিষেক খেলার প্রথম বলেই শূন্য রান সংগ্রহ করেন।


== খেলোয়াড়ী জীবন ==
১৮৭৭ থেকে ১৮৭৯ সালের মধ্যবর্তী সময়কালে অস্ট্রেলিয়া ও ইংল্যান্ডের মধ্যকার স্বীকৃতপ্রাপ্ত প্রথম তিন টেস্টে দলের নেতৃত্ব দেন। সফরকারী ইংল্যান্ড দলের বিপক্ষে ভিক্টোরীয় আম্পায়ার জর্জ কোল্টহার্ডের সিদ্ধান্তের বিরুদ্ধে অবস্থানের ফলে ১৮৭৯ সালে সিডনিতে দাঙ্গা বেঁধে যায়।ঐ সময়কার মানদণ্ডে আন্তর্জাতিক খেলাগুলোয় তিনি অধিক সফলতা পেয়েছেন। নিজ দেশেই তিনি ক্রিকেট খেলাটিকে উপভোগ করেছেন বেশি। মার্চ, ১৮৭৭ সালে ইংল্যান্ডের বিপক্ষে অনুষ্ঠিত দ্বিতীয় টেস্টে তিনি তার নিজস্ব সর্বোচ্চ ৪৩ রান তোলেন। কিন্তু প্রথম টেস্টে ১ ও ৩ এবং দ্বিতীয় টেস্টের দ্বিতীয় ইনিংসে ১ রান সংগ্রহ করতে পেরেছেন।


== অধিনায়কত্ব ==
১৮৭৬-৭৭ মৌসুমে কোনরূপ আন্তর্জাতিক ক্রিকেট না খেলেই ইংল্যান্ড ক্রিকেট দলের বিপক্ষে অস্ট্রেলিয়ার তথা টেস্ট ক্রিকেট ইতিহাসের সর্বপ্রথম টেস্টে অধিনায়কের গুরুদায়িত্ব পেয়েছিলেন গ্রিগরি। পরবর্তীতে জর্জ বেইলি অস্ট্রেলিয়ার ক্রিকেট ইতিহাসে দ্বিতীয় খেলোয়াড় হিসেবে অধিনায়কের দায়িত্ব পেয়েছিলেন ও বিরল নজির স্থাপন করেন।


== অবসর ==
খেলোয়াড়ী জীবন থেকে অবসর নেয়ার পর নিউ সাউথ ওয়েলস ক্রিকেট অ্যাসোসিয়েশনের সম্মানিত সম্পাদক মনোনীত হন। এছাড়াও ২৭ জানুয়ারি, ১৮৯২ তারিখে একটি প্রথম-শ্রেণীর ক্রিকেট খেলায় আম্পায়ারিত্ব করেন। সিডনির তুরামুরা এলাকায় ১৯১৯ সালে তার দেহাবসান ঘটে।


== তথ্যসূত্র ==


== আরও দেখুন ==
হার্বি কলিন্স
গ্রাহাম ইয়ালপ
আন্তর্জাতিক ক্রিকেটে অংশগ্রহণকারী পরিবারের তালিকা
অস্ট্রেলিয়া জাতীয় ক্রিকেট দলের অধিনায়কদের তালিকা
১৮৭৬-৭৭ ইংল্যান্ড ক্রিকেট দলের অস্ট্রেলিয়া ও নিউজিল্যান্ড সফর


== বহিঃসংযোগ ==
ইএসপিএনক্রিকইনফোতে ডেভ গ্রিগরি  (ইংরেজি)ক্রিকেটআর্কাইভে ডেভ গ্রিগরি   (সদস্যতা প্রয়োজনীয়) (ইংরেজি)


== গ্রন্থপঞ্জী ==
Clowes, C. 150 Years of NSW First-class Cricket, Sydney, 2007. আইএসবিএন ১-৭৪১৭৫-০৮২-২