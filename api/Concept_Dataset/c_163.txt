দ্য ফেভারিট ২০১৮ সালে মুক্তিপ্রাপ্ত একটি ঐতিহাসিক কালো হাস্যরসাত্মক (Black comedy) চলচ্চিত্র। ইয়োর্গোস লান্থিমোস ছবিটি পরিচালনা করেছেন। ডেবোরাহ ডেভিস ও টনি ম্যাকনামারা এর চিত্রনাট্য রচনা করেছেন। যুক্তরাষ্ট্র, যুক্তরাজ্য ও আয়ারল্যান্ডের সহপ্রযোজনায় ছবিটি নির্মিত হয়। অষ্টাদশ শতাব্দীর প্রথমভাগে গ্রেট ব্রিটেনে কাহিনীর প্রেক্ষাপট গড়ে ওঠেছে। দুইজন চাচাতো বোন সারা, ডাচেস অব মার্লবোরো (র‍্যাচেল ওয়েইসজ) ও অ্যাবিগ্যালি ম্যাসামের (এমা স্টোন) সম্পর্কের সমীকরণই এ ছবিতে চিত্রিত হয়েছে। তারা রানি অ্যানের  প্রিয় অনুচর হতে চায়। ২০১৭ সালের মার্চ থেকে মে মাসে ছবির প্রধান আলোক চিত্রায়ন সম্পন্ন হয়। হার্টফোর্ডশায়ারের হ্যাটফিল্ড হাউজ ও হ্যাম্পটন প্রাসাদে এটি দৃশ্যায়িত করা হয়।
৭৫তম ভেনিস চলচ্চিত্র উৎসবে ২০১৮ সালের ৩০ আগস্ট দ্য ফেভারিট ছবিটি প্রথম দেখানো হয়। গ্র্যান্ড জুরি পুরস্কার লাভের পাশাপাশি কোলম্যান সেরা অভিনেত্রী হিসেবে ভোলপি কাপ লাভ করেন। ফক্স সার্চলাইট পিকচার্স ২০১৮ সালের ২৩ নভেম্বর যুক্তরাষ্ট্রে ছবিটি মুক্তি দেয়। ২০১৯ সালের ১ জানুয়ারি যুক্তরাজ্য ও আয়ারল্যান্ডে ছবিটি মুক্তি পায়। ১৫ মিলিয়ন ডলারের বাজেটে নির্মিত ছবিটি ৯৫ মিলিয়ন ডলার আয় করতে সক্ষম হয়।
তিন অভিনেত্রীর অভিনয়ের জন্য দ্য ফেভারিট ছবিটি সমাদৃত হয়। অস্কার পুরস্কারের জন্য ছবিটি দশটি মনোনয়ন লাভ করে। রোমা ছবিটির সাথে এটি যৌথভাবে সর্বোচ্চসংখ্যক অস্কার মনোনয়ন পায়। এটি সাতটি বাফটা পুরস্কার ও দশটি ব্রিটিশ ইন্ডিপেন্ডেন্ট ফিল্ম অ্যাওয়ার্ড (স্বাধীন চলচ্চিত্র পুরস্কার) লাভ করে। কোলম্যান সেরা অভিনেত্রী ক্যাটাগরিতে অস্কার, গোল্ডেন গ্লোব ও বাফটা পুরস্কার পান।  আমেরিকান চলচ্চিত্র ইনস্টিটিউট একে বছরের সেরা দশটি চলচ্চিত্রের একটি ঘোষণা করে।  ইউরোপীয় চলচ্চিত্র পুরস্কার অনুষ্ঠানেও এটি আটটি বিভাগে পুরস্কার পায়- সেরা চলচ্চিত্র, সেরা পরিচালক ও সেরা অভিনেত্রী (কোলম্যান)।

