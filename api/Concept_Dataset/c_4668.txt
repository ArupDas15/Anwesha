ভিয়েতনামীয় বা ভিয়েতনামি ভাষা (Tiếng Việt তিয়েং ভিয়েত্‌) দক্ষিণ-পূর্ব এশিয়ার রাষ্ট্র ভিয়েতনামের রাষ্ট্রভাষা। ভিয়েতনামের প্রায় ৮৫% লোক এই ভাষায় কথা বলে। এছাড়া ভিয়েতনামের বাইরে প্রায় ৩০ লক্ষ লোক এই ভাষায় কথা বলে। প্রবাসীদের বেশির ভাগই মার্কিন যুক্তরাষ্ট্রে বাস করে। ভাষাভাষীর সংখ্যার বিচারে এটি অস্ট্রো-এশীয় ভাষাগুলির মধ্যে বৃহত্তম ভাষা। ভিয়েতনামীয় ভাষার শব্দভাণ্ডারের বেশির ভাগই চীনা ভাষা থেকে ধার করা, এবং অতীতে ভাষাটি চীনা লিপিতে লেখা হত। বর্তমানে ভিয়েতনামীয় লিখন পদ্ধতিতে লাতিন লিপির একটি পরিবর্তিত রূপ (সুর নির্দেশক চিহ্ন ও কিছু অতিরিক্ত বর্ণসহ) ব্যবহার করা হয়।