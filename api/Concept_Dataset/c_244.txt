পুকুইয়ো হল সেচের জন্য মাটির নীচ দিয়ে একধরনের জলপরিবহন ব্যবস্থা। দক্ষিণ আমেরিকার পেরুর প্রশান্ত মহাসাগর সংলগ্ন রিও গ্রন্দে নদী উপত্যকা অঞ্চলে বিকশিত প্রাচীন নাজকা সংস্কৃতিতে (সময়কাল ১০০ খ্রিস্টপূর্বাব্দ থেকে ৮০০ খ্রিস্টাব্দ) কৃষিকাজের জন্য প্রয়োজনীয় জলপরিবহনের লক্ষ্যে এই ধরনের ব্যবস্থা গড়ে উঠেছিল। অঞ্চলটি ছিল ভৌগোলিক দিক থেকে অত্যন্ত শুষ্ক একটি অঞ্চল। তাই কৃষিকাজের জন্য সেচের জলের ব্যবস্থা করা ছিল অত্যন্ত প্রয়োজনীয়। সেই প্রয়োজন থেকেই সেখানকার আমেরিন্ডীয় মানুষ জলপরিবহনের এইধরনের ব্যবস্থা গড়ে তোলে। এগুলি এতই ভালোভাবে তৈরি করা হয়েছিল যে দেখা গেছে প্রত্নতাত্ত্বিক অনুসন্ধানে প্রাপ্ত মোট ৩৬টি পুকুইয়োর মধ্যে বেশিরভাগই এখনও কার্যকরী।

