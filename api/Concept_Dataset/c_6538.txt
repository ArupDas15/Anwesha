কার্টুন স্ট্রিপ (ইংরেজি: comic strip) সংক্ষিপ্ত হাস্যরসাত্মক কোন গল্প বা বহুপর্ববিশিষ্ট কাহিনীর অংশবিশেষ হিসেবে একাধিক অঙ্কনের সংকলন, যাতে ক্যাপশন ও কথার বেলুন ব্যবহার করা হয়। প্রথাগতভাবে ২০শ শতকের পুরোটা জুড়ে ও ২১শ শতকেও এগুলি বিভিন্ন সংবাদপত্র ও ম্যাগাজিনে প্রকাশিত হয়ে এসেছে। দৈনিক সংবাদপত্রে এগুলি সাধারণত সাদা-কালোতে অনুভূমিক ফিতার আকারে প্রকাশিত হয়। ইন্টারনেটের আবির্ভাবের পর থেকে এগুলি ওয়েব কমিক্‌স হিসেবে আত্মপ্রকাশ করে।
২০শ শতকের প্রায় পুরোটা সময় ধরে প্রতিদিন কেবল মার্কিন সংবাদপত্রগুলিতেই ২০০টির মত বিভিন্ন কমিক স্ট্রিপ প্রকাশিত হত। সব মিলিয়ে অন্ততপক্ষে এরকম প্রায় ৭৩লক্ষ পর্ব প্রকাশিত হয়।

