সফটওয়্যার নির্মাতা বা ইংরেজি পরিভাষায় সফটওয়্যার ডেভেলপার  (ইংরেজি: Software developer) বলতে এমন একজন ব্যক্তি বা প্রতিষ্ঠানকে বোঝায় যিনি বা যাঁরা কোনও না কোনওভাবে সফটওয়্যার নির্মাণ প্রক্রিয়ার (Software development process সফটওয়্যার ডেভলপমেন্ট প্রসেস) সাথে যুক্ত। একজন সফটওয়্যার নির্মাতা শুধুমাত্র সফটওয়্যারের নকশা প্রণয়ন  (Software design সফটওয়্যার ডিজাইন) এবং কোডলিখন-ই (Coding কোডিং) নয়, বরং কম্পিউটার প্রোগ্রামিং, সফটওয়্যার প্রকল্প ব্যবস্থাপনা (Software project management সফটওয়্যার প্রোজেক্ট ম্যানেজমেন্ট), ইত্যাদি বিভিন্ন কার্যক্রমের সাথে যুক্ত থাকতে পারেন। এমনকি সফটওয়্যার পণ্য ব্যবস্থাপনা (Software product management সফটওয়্যার প্রোডাক্ট ম্যানেজমেন্ট) সংক্রান্ত কার্যক্রমের সাথে যুক্ত থাকাও সফটওয়্যার নির্মাতার কাজ। তিনি পৃথকভাবে নির্দিষ্ট কোন প্রোগ্রামিং উপাদানের (Component কম্পোনেন্ট) সাথে যুক্ত থাকার পাশাপাশি সামগ্রিকভাবে সফটওয়্যার অথবা অ্যাপলিকেশনটির ব্যবস্থাপনার সাথে সম্পৃক্ত থাকতে পারেন। সাধারণভাবে একজন দলনেতার অধীনে প্রোগ্রামলেখকেরা কাজ করে থাকেন, তবে স্ব-নিযুক্ত চাকুরিজীবী (Freelancer ফ্রিল্যান্সার) হিসাবে কাজ করার সময় এই পদ্ধতির কিছুটা ব্যতিক্রম লক্ষ করা যায়।

সফটওয়্যার নির্মাতা হলেন সেই ব্যক্তি যিনি একটি পূর্ণাঙ্গ সফটওয়্যার নির্মাণ করেছেন এবং যিনি সফটওয়্যার নির্মাণের  প্রতিটি ধাপের সাথে সম্পৃক্ত ছিলেন। তবে এক্ষেত্রে সফটওয়্যারটিকে অবশ্যই সাধারণ কোন প্রোগ্রাম হলে চলবে না। সাধারণভাবে সফটওয়্যার নির্মাতার সাথে আরও যারা সম্পৃক্ত থাকেন তারা হলেন সফটওয়্যার বিশ্লেষক (Software analyst সফটওয়্যার অ্যানালিস্ট) এবং সফটওয়্যার প্রকৌশলী (Software engineer সফটওয়্যার ইঞ্জিনিয়ার)।