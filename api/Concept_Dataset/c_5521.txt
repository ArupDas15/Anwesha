ভাগ মিলখা ভাগ (হিন্দি: भाग मिल्खा भाग, বাংলা অনুবাদ: দৌড়া মিলখা দৌড়া) রাকেশ ওমপ্রকাশ মেহরা পরিচালিত ২০১৩ সালের ভারতীয় জীবনীমূলক নাট্য চলচ্চিত্র। ভারতীয় অ্যাথলেট মিলখা সিং ও তার মেয়ে সোনিয়া সালওঙ্কার রচিত মিলখা সিংয়ের জীবনী দ্য রেস অফ মাই লাইফ থেকে চলচ্চিত্ররূপ দেন প্রসূন জোশী। এতে নাম ভূমিকায় অভিনয় করেন ফারহান আখতার। এছাড়া অন্যান্য চরিত্রে অভিনয় করেন মীশা শফী, পবন মালহোত্রা, অর্থ মালিক এবং সোনম কাপুর ক্যামিও চরিত্রে অভিনয় করেন।
চলচ্চিত্রটি ২০১৩ সালের ১২ জুলাই মুক্তি পায়। ₹৩০ কোটি বাজেটে নির্মিত ছবিটি ব্যবসা সফল হয় এবং দর্শক ও সমালোচকদের প্রশংসা অর্জন করে। ছবিটি ৬১তম জাতীয় চলচ্চিত্র পুরস্কারে শ্রেষ্ঠ হিতকর বিনোদন প্রদানকারী জনপ্রিয় চলচ্চিত্র ও শ্রেষ্ঠ নৃত্য পরিচালনা বিভাগে পুরস্কার অর্জন করে। এছাড়া শ্রেষ্ঠ চলচ্চিত্রসহ ৭টি বিভাগে ফিল্মফেয়ার পুরস্কার, সেরা চলচ্চিত্রসহ ১৪টি বিভাগে আইফা পুরস্কার, সেরা চলচ্চিত্রসহ ৪টি বিভাগে স্ক্রিন পুরস্কার, সেরা চলচ্চিত্রসহ ৯টি বিভাগে স্টার গিল্ড পুরস্কার, এবং ৫টি বিভাগে জি সিনে পুরস্কার লাভ করে।