গার্নসি (ইংরেজি: Guernsey) ইউরোপের মূল ভূখণ্ড ও গ্রেট ব্রিটেন দ্বীপের মধ্যবর্তী ইংলিশ চ্যানেল প্রণালীতে ফ্রান্সের নরমঁদি অঞ্চলের উপকূলের কাছে অবস্থিত একটি দ্বীপ। এটি মোটামুটিভাবে সাঁ মালো বন্দর শহরের উত্তরে এবং কোতঁতাঁ উপদ্বীপের পশ্চিমে অবস্থিত। গার্নসি ও এর আশেপাশের বেশ কিছু ক্ষুদ্রতর দ্বীপ মিলে বেইলিউইক অফ গার্নসি নামক একটি ব্রিটিশ রাজার অধীনস্থ অঞ্চল গঠন করেছে। দ্বীপটি আইনগতভাবে যুক্তরাজ্যের অন্তর্গত নয়, তবে এর প্রতিরক্ষা ও অন্যান্য বৈদেশিক সম্পর্কগুলি ব্রিটিশ সরকারই দেখাশোনা করে।গার্নসি অধিকৃত অঞ্চলটির পুরোটাই ব্রিটিশ দ্বীপপুঞ্জের সাধারণ ভ্রমণ অঞ্চলের মধ্যে পড়েছে এবং এটি ইউরোপীয় ইউনিয়নের সদস্য না হলেও তার সাথে বিশেষ সম্পর্ক বজায় রেখেছে, বিশেষ করে মুক্ত বাণিজ্যের ক্ষেত্রে।  গার্নসি ও জার্সি দ্বীপসমষ্টি বা বেইলিউইকগুলি একত্রে একটি ভৌগোলিক অঞ্চল গঠন করেছে যাদের নাম দেওয়া হয়েছে চ্যানেল দ্বীপপুঞ্জ।

