শরৎ বসন্ত কাল (সরলীকৃত চীনা অক্ষর: 春秋时代; ঐতিহ্যবাহী চীনা অক্ষর: 春秋時代; পিনয়িন: Chūnqiū Shídài) চীনের ইতিহাসের একটি সময়কাল, যা আনুমানিক খ্রিস্টপূর্ব ৭৭১ অব্দ থেকে খ্রিস্টপূর্ব ৪৭৬ অব্দ (বা খ্রিস্টপূর্ব ৪০৩ অব্দ) পর্যন্ত পূর্ব ঝাও সাম্রাজ্যের প্রথমাংশে স্থায়ী ছিল। এই সময়কালের নাম পাওয়া যায় খ্রিস্টপূর্ব ৭২২ অব্দ থেকে খ্রিস্টপূর্ব ৪৭৯ অব্দের লু রাজ্যের এক বিবরণী শরৎ বসন্ত ইতিবৃত্তে। এই সময়ে অর্থনৈতিক বিকাশ ও জনসংখ্যা বৃদ্ধির সাথে সাথে বড় বড় রাজ্যের মধ্যে আধিপত্য নিয়ে যুদ্ধ শুরু হয়। পাশাপাশি সামাজিক ব্যবস্থার বেশ কিছু পরিবর্তন সাধিত হয়। এছাড়া কৃষিকাজের বিভিন্ন সরঞ্জাম আবিষ্কার, গরু দিয়ে জমি চাষের প্রচলন ও জলসেচের ব্যবস্থা প্রবর্তিত হলে কৃষি উৎপাদন বৃদ্ধি পায়।