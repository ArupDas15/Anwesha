বেসবল ব্যাট ও বলের একটি দলীয় খেলা যাতে নয়জন খেলোয়াড়বিশিষ্ট দুইটি দল অংশ নেয়। নিক্ষিপ্ত বলে ব্যাট দ্বারা আঘাত করে একটি ৯০ ফুটের রম্বসাকৃতি অংশের চারকোণায় চারটি বেস স্পর্শ করে রান নেয়ার মধ্য দিয়ে খেলাটি সম্পন্ন হয়। ব্যাটিং দলের খেলোয়াড়েরা ফিল্ডিং দলের পিচারের বলের মোকাবিলা করে। পিচার বিভিন্ন উপায়ে ব্যাটিং দলের খেলোয়াড়দের আউট করতে সচেষ্ট হয়। ব্যাটিং দলের একজন খেলোয়াড় যেকোন বেসে থামতে পারেন এবং পরবর্তী সময়ে দলের সহখেলোয়াড়দের হিটের মাধ্যমে বা অন্যান্য উপায়ে পুনরায় এগিয়ে যেতে পারেন। ফিল্ডিংরত দল তিনটি হিটার আউট করলে একটি ইনিংসের সমাপ্তি হয়। মোট নয়টি ইনিংস নিয়ে একটি পেশাদার বেসবল খেলা সম্পন্ন হয়। যে দল এই সময়ের মধ্যে সর্বোচ্চ রান সংগ্রহ করতে পারে সেই দল বিজয়ী বলে বিবেচিত হয়।
পুরাতন ব্যাট-বলের খেলা হতে বিবর্তিত হয়ে বেসবলের প্রথমদিককার সংস্করণ সৃষ্টি হয়, যা ইংল্যান্ডে অষ্টাদশ শতকের মাঝামাঝি সময়ে খেলা হত। অভিবাসীরা উত্তর আমেরিকায় খেলাটির প্রচলন ঘটায় এবং সেখানেই এর আধুনিক সংস্করণ সৃষ্টি হয়। ঊনবিংশ শতাব্দীর শেষদিক হতে এটি যুক্তরাষ্ট্রের জাতীয় খেলা হিসেবে পরিচিতি পায়। বেসবল বর্তমানে উত্তর আমেরিকায়, মধ্য ও দক্ষিণ আমেরিকায়, ক্যারিবীয় অঞ্চল ও পূর্ব এশিয়ার অঞ্চলগুলোতে জনপ্রিয়।
যুক্তরাষ্ট্র ও কানাডায়, পেশাদার মেজর লীগ বেসবল দলগুলো জাতীয় লীগ ও আমেরিকান লীগে বিভক্ত, যার প্রতেকটিতে আবার পূর্ব, পশ্চিম ও মধ্য এ তিনটি বিভাগ রয়েছে। বিশ্ব সিরিজে প্লে-অফের মধ্য দিয়ে মেজর লীগের বিজয়ী নির্ধারিত হয়। প্রতেকটি লীগ হতে পাচঁটি করে দল প্লে-অফে অংশগ্রহণ করেঃ তিনটি বিভাগীয় জয়ী দল ও সাথে দুইটি ওয়াইল্ড কার্ড প্রাপ্ত দল। জাপান ও কিউবাতেও বেসবল দেশগুলোর প্রধান দলগত খেলা। উভয় দেশেই শীর্ষ পর্যায়ে খেলাটি দুইটি লীগে বিভক্ত। জাপানে কেন্দ্রীয় লীগ ও প্রশান্ত বা প্যাসিফিক লীগ এবং কিউবাতে পশ্চিম লীগ ও পূর্ব লীগ।