মধুর জাফরি, সিবিই (বিবাহ-পূর্ব বাহাদুর; জন্ম ১৩ আগস্ট ১৯৩৩) একজন জন্মসূত্রে ভারতীয় অভিনেত্রী, খাদ্য ও ভ্রমণ বিষয়ক লেখিকা এবং টেলিভিশন ব্যক্তিত্ব। ওনার প্রথম পাকপ্রণালীর বই অ্যান ইনভিটেশন টু ইন্ডিয়ান কুকিং (১৯৭৩)-এর মাধ্যমে ভারতীয় রন্ধনশৈলী আমেরিকাতে জনপ্রিয় করার কৃতিত্ব ওনাকে দেওয়া হয়। বইটিকে ২০০৬ সালে জেমস বেয়ার্ড ফাউন্ডেশনের কুকবুক হল অফ ফেম-এর অন্তর্গত করা হয়। মধুর জাফরি এক ডজনেরও বেশি পাকপ্রণালীর বই লিখেছেন ও এই বিষয়ক অনেক টেলিভিশন অনুষ্ঠানে অংশ নিয়েছেন। এর মধ্যে সবথেকে উল্লেখযোগ্য ১৯৮২ সালে যুক্তরাজ্যে শুরু হওয়া টেলিভিশন অনুষ্ঠান মধুর জাফরিস ইন্ডিয়ান কুকরি। নিউ ইয়র্ক সিটির দাওয়াত-এর, যা কিনা খাদ্য সমালোচকদের মতে ওই শহরের অন্যতম সেরা ভারতীয় খাবারের রেস্তোরা, উনি খাদ্য পরামর্শদাতা।চিত্র নির্মাতা জেমস আইভরি ও ইসমাইল মার্চেন্টকে একসাথে কাজ করানোর পিছনে ওনার অবদান অনস্বীকার্য। উনি এনাদের বেশ কিছু সিনেমাতে অভিনয় করেন। এর মধ্যে উল্ল্যেখযোগ্য ১৯৬৫ সালের শেক্সপিয়রওয়ালা, যার জন্য মধুর পঞ্চদশতম বার্লিন আন্তর্জাতিক চলচ্চিত্র উৎসবে সেরা অভিনেত্রীর রৌপভল্লুক জেতেন।