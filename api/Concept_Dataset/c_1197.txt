যেসব ধাতুকে আকরিক থেকে নিষ্কাশন করা কঠিন এবং যেগুলি বাণিজ্যিকভাবে খুবই দামী, সেগুলিকে বিরল ধাতু (ইংরেজি: Rare metal) বলা হয়।
রাসায়নিকভাবে বিরল ধাতুগুলি অন্যান্য মৌলিক পদার্থের চেয়ে কম বিক্রিয়াশীল হয়। এগুলি সাধারণত নরম ও স্থিতিস্থাপক হয় এবং এদের হাল্কা আভা বা ঔজ্জ্বল্য আছে। ঐতিহাসিকভাবে বিরল ধাতুগুলিকে মুদ্রা হিসেবে ব্যবহার করা হত। কিন্তু বর্তমানে এগুলিকে শিল্পবাণিজ্য ও বিনিয়োগের পণ্য হিসেবে ব্যবহার করা হয়। যেমন সোনা, রূপা, প্লাটিনাম ও প্যালেডিয়াম এগুলির প্রতিটির একটি আই এস ও ৪২১৭ মুদ্রা কোড আছে।
সবচেয়ে পরিচিত বিরল ধাতুগুলি হল সোনা ও রূপা। এগুলি শিল্প, গহনা ও মুদ্রা তৈরিতে ব্যবহার করা হয়। এছাড়াও প্লাটিনাম দলের ধাতুগুলিকে বিরল ধাতু হিসেবে গণ্য করা হয়। যেমন রুথেনিয়াম, রোডিয়াম, প্যালাডিয়াম, অসমিয়াম, ইরিডিয়াম ও প্লাটিনাম। এদের মধ্যে প্লাটিনামকে পণ্য হিসেবে বাণিজ্যে ব্যবহার করা হয়।  শুধু ব্যবহারিক দিক নয়, বরং বিনিয়োগে ও সম্পদের ধারক হিসেবে বিরল ধাতুর চাহিদা আছে। ঐতিহাসিকভাবে সাধারণ শিল্পজাত ধাতুর চেয়ে বিরল ধাতুগুলির বাজারদর অনেক বেশি।