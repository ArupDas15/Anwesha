ব্লাস্টোমা (ইংরেজি: Blastoma) হচ্ছে মূলত এক প্রকার ক্যান্সার যা সাধারণত শিশুদের মাঝে বেশি দেখা যায়। মূলত প্রিকার্সর কোষ বা ব্লাস্ট হিসেবে পরিচিত অপরিণত কোষের ম্যালিগন্যান্সিকে ব্লাস্টোমা হিসেবে অভিহিত করা হয়। ব্লাস্টোমা ধরনের ক্যান্সারের মধ্যে রয়েছে নেফ্রোব্লাস্টোমা, মেডুলোব্লাস্টোমা, রেটিনোব্লাস্টোমা ইত্যাদি। ব্লাস্টোমা ধরনের ক্যান্সারের নামের শেষে সাধারণত ব্লাস্টোমা শব্দটি যুক্ত থাকে যার দ্বারা বোঝানো হয় যে আদি ও অপরিণত কোষ থেকে টিউমারটি সৃষ্টি হয়েছে। ক্যান্সারধর্মী টিউমার ছাড়াও অপরিণত কোষের কিছু বেনাইন টিউমারকে নির্দেশ করতেও ব্লাস্টোমা শব্দটি ব্যবহৃত হতে পারে; যেমন কন্ড্রোব্লাস্টোমা নামক হাড়ের বেনাইন টিউমার তরুণাস্থিতে থাকা কন্ড্রোসাইটের পূর্ববর্তী অপরিণত কোষ থেকে সৃষ্টি হয়।