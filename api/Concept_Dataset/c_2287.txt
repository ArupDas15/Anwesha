গুটেনবার্গ প্রকল্প (Project Gutenberg) বিশ্বের সাহিত্য-সাংস্কৃতিক রচনাসমূহের অনলাইন সংগ্রহ গড়ে তোলার কাজে নিয়োজিত একটি স্বেচ্ছাসেবামূলক প্রকল্পের নাম। যার উদ্দেশ্য "ই-বুক তৈরি ও বিতরণে উৎসাহ প্রদান করা"।  ১৯৭১ সালে মাইকেল এস. হার্ট প্রতিষ্ঠিত এই প্রকল্পটি পৃথিবীর প্রাচীনতম ডিজিটাল গ্রন্থাগার হিসেবে চিহ্নিত। এই প্রকল্পের অধিকাংশ সংগ্রহই হচ্ছে পাবলিক ডোমেইনের অন্তর্গত বইসমূহের ই-টেক্সট যা অনলাইনে পড়া যায়। ডাউনলোড করার মাধ্যমে অফলাইনেও পড়ার সুযোগ রয়েছে। বইগুলো বিভিন্ন ফরম্যাটে রয়েছে যার যে কোনটি ডাউনলোড করা যায় সম্পূর্ণ বিনামূল্যে। প্রকল্পটির দাবি অনুযায়ী, ২০১৩ সালের মার্চ পর্যন্ত এর সংগ্রহে রয়েছে প্রায় ৪২ হাজার উপাদান।

