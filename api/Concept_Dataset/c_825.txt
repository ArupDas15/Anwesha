অগ্রিম ফরমায়েশ বা আগাম ফরমাশ বলতে এখনও বিক্রয়ের জন্য মুক্তিলাভ করেনি, এমন কোনও পণ্য বা সেবা ক্রয়ের জন্য অগ্রিম অর্থ প্রদানের মাধ্যমে সম্পূর্ণ বা আংশিকভাবে মূল্য পরিশোধ করে ফরমায়েশ করাকে বোঝায়।পণ্য উৎপাদনকারী বা বিক্রেতার দৃষ্টিকোণ থেকে অগ্রিম ফরমায়েশের সুবিধা প্রদান এক ধরনের বিপণন কৌশল। এর মাধ্যমে বিক্রেতা সম্ভাব্য ক্রেতার মনে পণ্যের ব্যাপারে প্রত্যাশা জাগিয়ে তোলেন, পণ্য প্রস্তুত বা মুক্তির আগেই বিজ্ঞাপনী কর্মকাণ্ড শুরু করতে পারেন, জনসাধারণের মনে পণ্য সম্পর্কে প্রতিক্রিয়া পরিমাপ করতে পারেন, পণ্যের মজুদ কতটুকু রাখতে হবে, তা হিসাব করতে পারেন, এবং নগদ অর্থের প্রবাহ উন্নত করতে পারেন।
পণ্য উৎপাদনকারীরা অগ্রিম ফরমায়েশের পরিসংখ্যান থেকে বাজারে পণ্যের চাহিদা সম্বন্ধে ধারণা করতে পারেন এবং সেই অনুযায়ী পণ্যের উৎপাদন প্রক্রিয়ার গতি পরিবর্তন করতে পারেন।
ক্রেতার দৃষ্টিকোণ থেকে অগ্রিম ফরমায়েশের সুবিধা হল এতে পণ্যের দাম স্থির থাকে, মুক্তির সাথে সাথে পণ্যের চালান নিশ্চিত হয় এবং মুক্তি পাবার আগে অপ্রত্যাশিতভাবে পণ্যের মূল্যবৃদ্ধি পেলেও তা থেকে ক্রেতা সুরক্ষা লাভ করে। অনেক সময় অগ্রিম ফরমায়েশ করলে ক্রেতাকে বিভিন্ন ছাড় ও অতিরিক্ত সুবিধা দেওয়া হয়।