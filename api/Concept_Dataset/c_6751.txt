ঔষধবিজ্ঞানের আলোচনায় সহযোগী উপাদান বা ধারক উপাদান (ইংরেজি: Excipient) বলতে ঔষধের সক্রিয় উপাদানের পাশাপাশি ব্যবহৃত নিদানিকভাবে ও রাসায়নিকভাবে নিষ্ক্রিয় যেসব উপাদান ঔষধ প্রস্তুতিতে ব্যবহৃত হয়, সেগুলিকে বোঝায়। সক্রিয় ঔষধি উপাদানের (Active pharmaceutical ingredient, API) পাশাপাশি এই সকল উপাদনের ব্যবহারের পেছনে অনেক যৌক্তিক কারণ রয়েছে, যেমন ঔষধের আয়তন সুবিধাজনক করা কিংবা ব্যবহারের উপযুক্ত পর্যায়ে নিয়ে আসা (Fillers), ঔষধের উপরে সুবিধাজনক প্রলেপন যা কিনা ঔষধকে আরও বেশি স্থায়িত্ব অর্জনে সাহায্য করতে পারে (Coatings), ব্যবহারকারির জন্য দৃষ্টি আকর্ষক রঙ সৃষ্টি করা (Colourants) এবং আরও অন্যান্য অনেক কাজ করতে পারে। 
সহযোগী উপাদানগুলিকে বিভিন্ন শ্রেণীতে ভাগ করা যায়। যেমন - লঘুকারক (Diluent), সংবন্ধক বা বাঁধক (Binder), ঘর্ষণরোধক বা মসৃণকারক (Lubricant), বিভাজক (disintigrant), রঞ্জক (Colourant), স্বাদগন্ধদায়ক (Flavourant), মিষ্টতাদায়ক (Sweetener), পিচ্ছিলকারক (Glidant), প্রলেপক (Coating), সংরক্ষক (Preservative), আয়তনবর্ধক (Filler), অবদ্রবক (Emulsifier), নিলম্বক (Suspender), আসঞ্জনরোধক (Antiadherent), শোষক (sorbent), ইত্যাদি।

