২০০৮ গ্রীষ্মকালীন অলিম্পিকে জুডোতে মহিলাদের ৫৭কেজি বিভাগের প্রতিযোগিতা অনুষ্ঠিত হয় ১১ই আগস্ট বেইজিং সায়েন্স অ্যান্ড টেকনোলজি ইউনিভার্সিটি জিমনাসিয়ামে। প্রারম্ভিক পর্ব শুরু হয় বেলা ১২:০০টার সময় (CST)। রেপোশে ফাইনাল, সেমিফাইনাল, ব্রোঞ্জ পদকের লড়াই এবং ফাইনাল অনুষ্ঠিত হয় সন্ধ্যা ৬:০০টার সময়।
মহিলাদের জুডো ওজন শ্রেণীর এই বিভাগ তৃতীয় সর্বনিম্ন ওজনের। এই বিভাগে সেই সব প্রতিযোগী অংশগ্রহণ করতে পারবে যাদের শারীরিক ভর সর্বোচ্চ ৫৭কিলোগ্রাম। জুডোর অন্যান্য বিভাগের মত এক্ষেত্রেও লড়াই পাঁচ মিনিটের হয়। যদি দেখা যায় ঐ পাঁচ মিনিটের শেষে দুজনেরই স্কোর সমান সমান, তাহলে আরও পাঁচ মিনিটের সাডেন ডেথ লড়াই হয়। যদি তাতেও দুই জুডোকার কেউ কোনো স্কোর করতে না পারে তাহলে খেলার ফলাফল বিচারকেরা স্থির করেন। সমগ্র টুর্নামেন্ট একক-অপনয়ন পদ্ধতিতে সম্পন্ন হয় যাতে শেষ পর্যন্ত স্বর্ণ পদকের লড়াই হয়। এছাড়া রেপোশে পদ্ধতিতে দুই ব্রোঞ্জ পদক বিজয়ী স্থির করা হয়। সেমিফাইনালিস্টদের কাছে পরাজিত প্রত্যেক জুডোকা রেপোশে রাউন্ডে অংশগ্রহণের সুযোগ পায়। সেমিফাইনালে পরাজিত দুজন জুডোকা রেপোশে রাউন্ডের শেষ দুজনের সাথে ব্রোঞ্জ পদকের লড়াইয়ে অংশ নেয়।