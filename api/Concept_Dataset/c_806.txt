জীববিজ্ঞানে অধিবংশাণুবিজ্ঞান (ইংরেজি Epigenetics) বলতে উত্তরাধিকার সূত্রে অর্জিত এমন সব বহির্বৈশিষ্ট্য বা ফিনোটাইপকে বোঝায়, যা ডিএনএ অনুক্রমের মধ্যে কোনও পরিবর্তন আনে না।  গ্রিক উপসর্গ "এপি" epi- ( ἐπι- "বাইরে, বহিঃস্থ") অধিবংশাণুগত বৈশিষ্ট্য বলতে প্রথাগত উত্তরাধিকার সূত্রে প্রাপ্ত বৈশিষ্ট্য "ছাড়াও" কিছু "অতিরিক্ত বা বাড়তি" বৈশিষ্ট্যকে বোঝায়। জিন বা বংশাণুর কার্যকলাপ বা অভিব্যক্তির পরিবর্তন (বংশানুক্রম ছাড়া) বাইরের যেসব মাধ্যম দ্বারা প্রভাবান্বিত তা অধিবংশাণুবিজ্ঞানের আলোচ্য বিষয়। সুকেন্দ্রিক কোষের জীববিজ্ঞানে কোষ বিভাজনে অধিবংশাণুগত পরিবর্তন একটি উৎকৃষ্ট উদাহরণ। কোষের গাঠনিক পরিবর্তনের সময় মাতৃকোষ ভ্রুণে অন্য কার্যক্ষমতা বিশিষ্ট ভিন্ন ভিন্ন কোষে পরিবর্তিত হয় এবং এক পর্যায়ে এক অপরের থেকে সম্পূর্ণ ভিন্ন কোষে পরিবর্তিত হয়।  অন্য কথায়, একটি একক নিষিক্ত ডিম্বাণু - ভ্রূণকোষ - মাইটসিস প্রক্রিয়ায়, বিভিন্ন ধরনের অপত্য কোষ যেমনঃ স্নায়ুকোষ, পেশী কোষ, আবরণী টিস্যু , রক্তনালী ইত্যাদিতে পরিবর্তিত হয়। আর তা সম্ভব হয় একেক ক্ষেত্রে একেক বংশাণুর অভিব্যক্তি প্রকাশের মাধ্যমে।