নোত্র্‌ দাম দ্য পারি (ফরাসি: Notre Dame de Paris, সংক্ষেপে নোত্র্‌ দাম, অর্থাৎ "কুমারী মেরি গির্জা")  ফ্রান্সের রাজধানী প্যারিস শহরে অবস্থিত একটি ক্যাথেড্রাল (খ্রিস্টান ধর্মপাল তথা বিশপের আসনবিশিষ্ট গির্জা)। এই রোমান ক্যাথলিক গির্জাটি বর্তমানে প্যারিসের মহাধর্মপালের (আর্চবিশপ) অধীনে রয়েছে। গির্জাটি প্যারিস শহরের ৪র্থ আরোঁদিসমঁ বা প্রশাসনিক পৌরবিভাগের অভ্যন্তরে পড়েছে। ভৌগোলিকভাবে এটি প্যারিসের কেন্দ্রস্থলে সেন নদীতে অবস্থিত ইল দ্য লা সিতে নামক ক্ষুদ্র একটি দ্বীপের পূর্বভাগে অবস্থিত। গির্জাটির পশ্চিমমুখী অংশটির সামনে রয়েছে উন্মুক্ত জঁ-পল চত্বর।

