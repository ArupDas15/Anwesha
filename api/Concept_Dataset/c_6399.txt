শার্ট (ইং: Shirt) ঊর্ধ্বাঙ্গের পরনের একটি পোশাক। প্রকৃতপক্ষে শার্ট ছিল কেবলমাত্র পুরুষদের পরিধেয় একটি অন্তর্পোশাক। পরে আমেরিকান ইংরেজিতে সকল প্রকার ঊর্ধ্বাঙ্গের পরিধেয় শার্ট নামে অভিহিত হতে থাকে। এমনকি সোয়েটার, কোট বা ব্রাসিয়ারের মতো পোশাকও শার্ট হিসেবে আখ্যা পায়। মহিলাদের পোশাকটি টপ নামে অভিহিত হয়। ব্রিটিশ ইংরেজিতে শার্ট বলতে বিশেষত কলার, কাফযুক্ত স্লিভ ও বোতাম দ্বারা লম্বভাবে খোলার যোগ্য এক পোশাককে চিহ্নিত করা হয়। এই পোশাকটি আমেরিকান ইংরেজিতে বটন শার্ট বা ড্রেস শার্ট নামে পরিচিত।