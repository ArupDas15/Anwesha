স্টিফেন লুইস বুক, ওএনজেডএম (ইংরেজি: Stephen Boock; জন্ম: ২০ সেপ্টেম্বর, ১৯৫১) ডুনেডিনে জন্মগ্রহণকারী সাবেক নিউজিল্যান্ডীয় আন্তর্জাতিক ক্রিকেটার। নিউজিল্যান্ড ক্রিকেট দলের অন্যতম সদস্য ছিলেন তিনি। নিউজিল্যান্ডের পক্ষে ৩০ টেস্ট ও ১৪টি একদিনের আন্তর্জাতিকে অংশগ্রহণ করেছেন তিনি। ঘরোয়া প্রথম-শ্রেণীর ক্রিকেটে ওতাগো দলের প্রতিনিধিত্ব করেছেন স্টিফেন বুক। দলে তিনি মূলতঃ স্লো লেফট-আর্ম অর্থোডক্স বোলার হিসেবে খেলতেন। এছাড়াও, নিচেরসারিতে ডানহাতে ব্যাটিং করতেন তিনি।
বার্ট সাটক্লিফের আত্মজীবনীকার ও ক্রীড়া সাংবাদিক রিচার্ড বুক এবং উপন্যাসে পুরস্কার বিজয়ী ও চিত্রনাট্যকার পলা বুক তার ভাই-বোন। ১৯৮৫ সালে ওয়েলিংটনে সফরকারী পাকিস্তানের বিপক্ষে টেস্টে অংশগ্রহণ করেন। এরপর প্রাইসওয়াটারহাউজকুপার্স টেস্ট ক্রিকেট র‌্যাঙ্কিংয়ে নিজস্ব সেরা ৯ম স্থান দখল করেন।
ঘরোয়া প্রথম-শ্রেণীর ক্রিকেটে ওতাগো দলের পক্ষে খেলেছেন। স্লো বামহাতি অর্থোডক্স বোলিংয়ের অধিকারী স্টিফেন বুক কেবলমাত্র ছয়জন নিউজিল্যান্ডীয় খেলোয়াড়ের একজনরূপে ছয় শতাধিক প্রথম-শ্রেণীর উইকেট লাভে সক্ষমতা দেখিয়েছেন।