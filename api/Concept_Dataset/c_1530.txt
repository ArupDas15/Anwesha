কেচুয়া বা রুনা সিমি বা কিচ্‌ওয়া দক্ষিণ আমেরিকার একটি আদিবাসী আমেরিকান ভাষা। কেচুয়া প্রাচীন ইনকা সাম্রাজ্যের ভাষা ছিল। বর্তমানে এটির অনেকগুলি উপভাষায় দক্ষিণ আমেরিকার সর্বত্র প্রায় এক কোটি মানুষ কথা বলেন। পেরু, বলিভিয়ার দক্ষিণ-পশ্চিম ও মধ্যাঞ্চল, ইকুয়েডর ও কলম্বিয়ার দক্ষিণাঞ্চল, আর্জেন্টিনার উত্তর-পশ্চিমাঞ্চল এবং চিলির উত্তরাঞ্চলে এই ভাষাটি প্রচলিত। ভৌগোলিক বিস্তারের দিক থেকে এটি দুই আমেরিকা মহাদেশের সবচেয়ে বেশি প্রচলিত আদিবাসী আমেরিকান ভাষা।
কেচুয়া একটি নিয়মিত সংশ্লেষণাত্মক ভাষা। বাক্যে এর পদক্রম কর্তা-কর্ম-ক্রিয়া। ভাষাটিতে প্রচুর প্রত্যয় আছে, যেগুলি শব্দের সাথে যুক্ত হয়ে এদের অর্থের সূক্ষ্ম পরিবর্তন আনতে পারে। কেচুয়া ভাষার বিশেষ বৈশিষ্ট্য হল এর ক্রিয়া কর্তা ও কর্ম উভয়ের সাথে 
সাযুজ্য রক্ষা করে, এটিতে তথ্যের উৎস ও সত্যতাজ্ঞাপক চিহ্নের ব্যবহার হয়, বাক্যে কোন অংশটি মূল তথ্য বা টপিক, তা নির্দেশকারী চিহ্নের প্রয়োগ হয়, ইত্যাদি।

