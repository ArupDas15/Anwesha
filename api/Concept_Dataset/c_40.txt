ব্রিটিশ ভার্জিন দ্বীপপুঞ্জ (ইংরেজি ভাষায়: British Virgin Islands, সংক্ষেপে BVI), সরকারীভাবে শুধু ভার্জিন দ্বীপপুঞ্জ নামেও পরিচিত (Virgin Islands), একটি ব্রিটিশ অধিকৃত সামুদ্রিক অঞ্চল। এটি ক্যারিবীয় সাগরে পুয়ের্তো রিকোর পূর্বে অবস্থিত। এই দ্বীপগুলি বৃহত্তর ভার্জিন দ্বীপাঞ্চল-এর অংশবিশেষ গঠন করেছে। এই দ্বীপাঞ্চলে আরও রয়েছে মার্কিন যুক্তরাষ্ট্র ভার্জিন দ্বীপপুঞ্জ এবং স্পেনীয় ভার্জিন দ্বীপপুঞ্জ
ব্রিটিশ ভার্জিন দ্বীপগুলির মোট আয়তন প্রায় ১৫০-বর্গকিলোমিটার (৫৮-বর্গমাইল)। এর মূল দ্বীপগুলি হল টর্টোলা, ভার্জিন গর্ডা, অ্যানেগাডা এবং জস্ট ভ্যান ডাইক। এছাড়াও এতে আরও প্রায় ৫০টি ক্ষুদ্রতর দ্বীপ ও "কে" (cay) আছে। মোট প্রায় ১৫টি দ্বীপে মনুষ্যবসতি আছে। রাজধানী শহরের নাম রোড টাউন; এটি বৃহত্তম দ্বীপ টর্টোলাতে অবস্থিত (২০ কিমি (১২ মা) দীর্ঘ ও ৫ কিমি (৩ মা) প্রশস্ত)। এই দ্বীপগুলিতে মোট প্রায় ২৮ হাজার লোকের বাস, যাদের প্রায় ২৩,৫০০ জন টর্টোলা দ্বীপে বাস করে।
ব্রিটিশ ভার্জিন দ্বীপপুঞ্জের অধিবাসীদেরকে ব্রিটিশ-অধিকৃত সামুদ্রিক অঞ্চলের নাগরিক হিসেবে গণ্য করা হয়। ২০০২ সাল থেকে তারা পূর্ণ ব্রিটিশ নাগরিকত্বের জন্য আবেদন করতে পারেন। যদিও অঞ্চলটি ইউরোপীয় ইউনিয়ন-এর অন্তর্ভুক্ত নয় কিংবা সেখানকার আইনের আওতায় পড়ে না, এর অধিবাসীদেরকে ইউরোপীয় ইউনিয়নের নাগরিক হিসেবেও গণ্য করা হয়।