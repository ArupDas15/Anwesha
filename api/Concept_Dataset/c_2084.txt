ইউরো (মুদ্রা প্রতীক: €; ব্যাংক কোড: EUR) হল ইউরোপীয় ইউনিয়ন দেশসমূহের মুদ্রা। বর্তমানে ইউরো ইউরোপের ২২টি দেশে ব্যবহৃত। ১৯৯৯ সালে ইউরোপের ১৪টি দেশ (অস্ট্রিয়া, বেলজিয়াম, জার্মানি, ফিনল্যান্ড, ফ্রান্স, আয়ারল্যান্ড, ইতালি, লুক্সেমবুর্গ, মোনাকো, নেদারল্যান্ডস, পর্তুগাল, স্পেন, সান মারিনো এবং ভ্যাটিকান সিটি) ইউরো প্রথমদিকে ব্যবহার করতে শুরু করে।
পরে ইউরোপের অন্যান্য দেশ ইউরো গ্রহণ করতে শুরু করে, যেমন, ২০০১ সালে গ্রিস, ২০০৭ সালে স্লোভেনিয়া, ২০০৮ সালে সাইপ্রাস ও মাল্টা, ২০০৯ সালে স্লোভাকিয়া, ২০১১ সালে ইস্তোনিয়া, ২০১৪ সালে লাতভিয়া এবং ২০১৫ সালে লিথুয়ানিয়া। যুক্তরাজ্য, সুইডেন এবং ডেনমার্ক - ইউরোপীয় ইউনিয়নের সদস্য হলেও, এখনো ইউরো গ্রহণ করেনি।
ইউরো মুদ্রাটি সাত রকমের নোট নিয়ে গঠিত। প্রতিটি নোটের রং ও আকার ভিন্ন। নোটের মূল্য যত বেশি, এর আকারও তত বড়। ৫ ইউরো নোটের রং ছাই, ১০ ইউরো লাল, ২০ ইউরো নীল, ৫০ ইউরো কমলা, ১০০ ইউরো সবুজ, ২০০ ইউরো বাদামী-হলুদ এবং ৫০০ ইউরো হালকা বেগুনি। প্রতি নোটের সামনের দিকে একটি দরজা বা জানালার ও একটি সেতুর ছবি এবং পেছনের দিকে ইউরোপের মানচিত্র থাকে। দরজা, জানালা ও সেতুগুলি সবগুলিই কাল্পনিক, যাতে কোন নির্দিষ্ট দেশের সাথে এদেরকে সম্পর্কিত করা না যায়।
১ ইউরো ১০০ সেন্টে বিভক্ত। ১, ২, ৫, ১০, ২০ ও ৫০ সেন্ট এবং ১ ইউরো ও ২ ইউরোর জন্য পয়সা বা ধাতব মুদ্রা আছে। ১ ও ২ ইউরো মুদ্রাগুলির রং সোনালি ও রূপালির মিশ্রণ। ১০, ২০ ও ৫০ সেন্ট পয়সাগুলি সোনালি রঙের এবং ১, ২ ও ৫ সেন্টেরগুলি তামা রঙের। ইউরো নোটগুলি সবদেশের জন্য একই রকম হলেও ধাতব মুদ্রাগুলি বিভিন্ন দেশে বিভিন্ন রকম। মুদ্রার সামনের দিক সর্বত্র একই রকম, কিন্তু পেছনের দিকের নকশা দেশের নিজস্ব। উদাহরণস্বরূপ জার্মানিতে ১ ও ২ ইউরো মুদ্রার পেছনের দিকে জার্মানির ঐতিহ্যবাহী ঈগল পাখি রয়েছে। ১০, ২০ ও ৫০ সেন্টগুলির পেছনে রয়েছে বার্লিনের ব্রান্ডেনবুর্গ দ্বার। ১, ২ ও ৫ সেন্টগুলির পেছনে আছে ওক গাছের শাখা।