মাদারবোর্ড হল ব্যক্তিগত কম্পিউটারের মত জটিল ইলেকট্রনিক সিস্টেম এর মূল সার্কিট বোর্ড(পিসিবি)। মাদরবোর্ডকে কখনও কখনও মেইনবোর্ড বা সিস্টেম বোর্ড -ও বলা হয়। তবে ম্যাকিনটোশ কম্পিউটারে এটিকে লজিকবোর্ড বলা হয়। মাদারবোর্ডের মাধ্যমে কম্পিউটারের সকল যন্ত্রাংশকে একে অপরের সাথে সংযুক্ত করা হয়।
সাধারণ ডেস্কটপ কম্পিউটারে মাদারবোর্ডের সাথে মাইক্রোপ্রসেসর, প্রধান মেমরি ও কম্পিউটারের অন্যান্য অপরিহার্য ছোট ছোট যন্ত্রাংশগুলি যুক্ত থাকে। অন্যান্য অংশের মধ্যে আছে শব্দ ও ভিডিও নিয়ন্ত্রক, অতিরিক্ত তথ্যভান্ডার, বিভিন্ন প্লাগইন কার্ড যেমন ল্যান কার্ড ইত্যাদি। কি-বোর্ড,মাউস, প্রিন্টারসহ সকল ইনপুট-আউটপুট যন্ত্রাংশও মাদারবোর্ডের সাথে যুক্ত থাকে। 
কম্পিউটার চালনার মূল নিয়ামক হচ্ছে এই মাদারবোর্ড। প্রযুক্তিবিদদের কাছে এটা অজ্ঞাত নয় যে- কোনো পরিবারে একজন দায়িত্ববান মা ছাড়া যেমন সংসারটা অচল, মাদারবোর্ড ছাড়া তেমনি কম্পিউটার অচল। তাই একে মায়ের সাথে তুলনা করা হয়। এছাড়া এর সাথে সংযুক্ত যন্ত্রাংশগুলিকে সেই মায়ের বুকে আগলে থাকা অতি আদরের সন্তানদের সাথে তুলনা করা হয়ে থাকে। হয়তো এখানেই "মাদারবোর্ড" নামের স্বার্থকতা। 
মাদারবোর্ড প্রস্তুতকারক কোম্পানিগুলোর মধ্যে উল্লেখযোগ্য আসুস, গিগাবাইট, ইন্টেল, ইসিএস ইত্যাদি। আসুস বর্তমানে পৃথিবীর সব চেয়ে বড় মাদারবোর্ড প্রস্তুতকারক কোম্পানি।