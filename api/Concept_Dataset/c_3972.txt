দ্য সোশ্যাল নেটওয়ার্ক (ইংরেজি: The Social Network) হল ডেভিড ফিঞ্চার পরিচালিত ২০১০ সালের মার্কিন জীবনীমূলক নাট্য চলচ্চিত্র। বেন মেজরিখের ২০০৯ সালে দি অ্যাক্সিডেন্টাল বিলিয়নিয়ারস বই অবলম্বনে চলচ্চিত্রটির চিত্রনাট্য রচনা করেছেন অ্যারন সর্কিন। এতে সামাজিক যোগাযোগ ওয়েবসাইট ফেসবুকের প্রতিষ্ঠা ও এর ফলে জড়িত আইনি ঝামেলা চিত্রিত হয়েছে। ছবিটিতে ফেসবুকের প্রতিষ্ঠাতা মার্ক জুকারবার্গ চরিত্রে জেসি আইজেনবার্গ, তার বন্ধু এদুয়ার্দো স্যাভেরিন চরিত্রে অ্যান্ড্রু গারফিল্ড, শন পার্কার চরিত্রে জাস্টিন টিম্বারলেক, ক্যামেরন চরিত্রে আর্মি হ্যামার এবং দিব্য নরেন্দ্র চরিত্রে ম্যাক্স মিনজেলা অভিনয় করেছেন। জুকারবার্গ বা ফেসবুকের অন্য কোন কর্মী এই চলচ্চিত্রের সাথে জড়িত ছিলেন না, তবে স্যাভেরিন মেজরিখের বইয়ের উপদেষ্টা ছিলেন।দ্য সোশ্যাল নেটওয়ার্ক ২০১০ সালের ১লা অক্টোবর কলাম্বিয়া পিকচার্সের ব্যানারে মার্কিন যুক্তরাষ্ট্রে মুক্তি পায়। চলচ্চিত্রটি ব্যাপক সমাদৃত হয়, সমালোচকগণ এর পরিচালনা, চিত্রনাট্য, অভিনয়, সম্পাদনা ও সুরের প্রশংসা করেন। চলচ্চিত্রটি ৭৮ জন সমালোচকের ২০১০ সালের শীর্ষ ১০ তালিকায় স্থান করে নেয়, তন্মধ্যে ২২ জন চলচ্চিত্রটিকে শীর্ষ স্থান প্রদান করে, যা এই বছরের সর্বোচ্চ। এছাড়া ন্যাশনাল বোর্ড অব রিভিউ চলচ্চিত্রটিকে তাদের ২০১০ সালের সেরা চলচ্চিত্রের তালিকায় স্থান দেয়।

