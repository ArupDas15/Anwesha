ওয়ারী বুড়িগঙ্গা নদীর ওপর গড়ে ওঠা আদি ঢাকা শহরের প্রথম পরিকল্পিত আবাসিক এলাকা। ঢাকার বিখ্যাত দর্শনীয় স্থান বলধা গার্ডেনও ওয়ারীতে অবস্থিত। সপ্তদশ শতাব্দী্তে চকবাজার, বাংলাবাজার, নবাবপুর ইত্যাদি এলাকায় নাগরিক বসতির পত্তন হয়েছিল ; ধীরে ধীরে সম্পূর্ণ অপরিকল্পিতভাবে যার বিস্তার ঘটেছিল ব্যক্তিগত প্রয়োজনের তাগিদে। একটি পরিকল্পিত আবাসিক এলাকা স্থাপনের উদ্যোগ নেয়া হয় ইস্ট ইন্ডিয়া কোম্পানী-র শাসনামলে, উনিশ শতকের শেষ ভাগে। বর্তমান ওয়ারীর খাস জমি পত্তন দিয়ে জনবসতি গড়ে তোলার উদ্যোগ নেয়া হয়েছিল। সে সময় ওয়ারীর ছয় ভাগের পাঁচ ভাগই ছিল জঙ্গলাকীর্ণ। ১৮৮৪ সালে ঢাকার রাজস্ব প্রশাসক বা ডিস্ট্রিক্ট কালেক্টর ছিলেন ফ্রেডরিক ওয়্যার। তিনি জনবসতি স্থাপনের লক্ষ্যে পুরো এলাকাটিকে তিন ভাগে বিভক্ত করে উন্নয়ন শুরু করেন। তার উদ্যোগে জঙ্গল কেটে রাস্তা তৈরি করা হয়। এসব ছিল লাল সুড়কি বিছানো পথ। এছাড়া রাস্তার দুপাশে তৈরি করা হয় ড্রেন। তৈরি করা হয় পানি সরবরাহের জন্য ওভারজহড পানির ট্যাংক বা রিজার্ভার। ঐতিহাসিকেরা মনে করেন যে ফ্রেডারিক ওয়্যারের নাম অনুসারেই এ আবাসিক এলাকাটির নামকরণ হয়েছিল ওয়ারী। প্রথমত সরকারি কর্মকর্তা ও কর্মচারীদের মধ্যে বিনামূল্যে আবাসিক প্লট বরাদ্দ করা হয় তবে শর্ত দেয় হয় যে তিন বছরের মধ্যে বসত বাড়ি তৈরি করে বসবাস শুরু করতে হবে। বাড়ীর নকশা অনুমোদন করিয়ে নেয়ার শর্তও যুক্ত ছিল। প্রতি ভিটার খাজনা ধরা হয় ছয় টাকা। যেহেতু অধিকাংশ সরকারি চাকুরে ছিল হিন্দু ধর্মালম্বী তাই ওয়ারী হিন্দু-প্রধান এলাকা হিসেবে গড়ে উঠেছিল। সে সময় ওয়ারী ছিল সবুজ নিবিড় একটি চমৎকার আবাসিক এলাকা। তৎকালীন ঢাকার সুন্দর ছিমছাম নিরিবিলি একটি আবাসিক এলাকা হয়ে উঠেছিল ওয়ারী। অধিকাংশই ছিল এক তলা বাড়ী, দুয়েকটি দোতলা। প্রায় প্রতিটি বাড়ী্র সম্মুখভাগে একটি ফুল বাগান, ভেতরাংশে উঠোন। এখানে-ওখানে পুকুর, সুপরিসর খেলার মাঠ, এসবও ছিল। বিংশ শতাব্দীর শেষ পাদে ওয়ারী হেরে যায় ক্রমবর্ধনশীল নতুন ঢাকা শহরের নতুন নতুন আবাসিক এলাকাগুলোর কাছে। ওয়ারী পরিণত হয় পুরোনো বাড়ী ও ভাঙ্গা সড়কের একটি শ্রীহীন এলাকায়। অপরিকল্পিতভাবে গড়ে ওঠে বহুতল ভবন। যানজটে আবদ্ধ এই এলাকা দেখে এখন (২০০৯) বোঝা দুষ্কর যে একদিন ওয়ারী ছিল ঢাকার সবচেয়ে অভিজাত আবাসিক এলাকা।