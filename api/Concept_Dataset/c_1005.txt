সর্বনাশা ইয়াবা ২০১৪ সালে মুক্তিপ্রাপ্ত, কাজী হায়াৎ পরিচালিত, মাদক ও অপরাধ বিষয়ক বাংলাদেশী পূর্ণদৈর্ঘ্য চলচ্চিত্র। কাজী হায়াৎ এই ছায়াছবির কাহিনি ও চিত্রনাট্যের কিছু উপাদান ২০১৩ সালের মাদকাসক্ত কিশোরীর বাস্তব জীবনের ঘটনা হতে নিয়েছিলেন। চলচ্চিত্রটি কাজী হায়াৎ ফিল্মস ও মাল্টিমিডিয়া প্রোডাকশনের যৌথ প্রযোজনায় নির্মিত। চলচ্চিত্রে ইয়াবার কারণে একজন পুলিশ কর্মকর্তার স্বাভাবিক পরিবারের ভাঙ্গন, করুণ পরিণতি, অতঃপর সমাজে ইয়াবা'র প্রসার ও বিরূপ প্রতিক্রিয়ার বিরূদ্ধে ঐ পুলিশের ব্যক্তিগত অভিযান দেখানো হয়েছে। উল্লেখযোগ্য চরিত্রসমূহে অভিনয় করেছেন কাজী মারুফ, কাজী হায়াৎ, প্রসূন আজাদ, শাহলা ইসলাম তমা ও অভিষিক্ত মেহমুদ সিদ্দিক লেলিন।২০১৩ সালের সেপ্টেম্বরে সর্বনাশা ইয়াবা নির্মাণের ঘোষণা দেয়ার পর ডিসেম্বরের শেষ সপ্তাহ হতে ২০১৪ সালের এপ্রিলের মধ্যে চলচ্চিত্রটির মূখ্য চিত্রগ্রহণ করা হয়। স্টুডিও'র বাইরে বাংলাদেশের ঢাকা ও কক্সবাজার জেলায় এটির অধিকাংশ দৃশ্য ধারণ করা হয়েছে। চিত্রগ্রহণ পরবর্তী সম্পাদনা ও স্বল্প প্রচারের পর ২০১৪ সালের ১৪ নভেম্বর বাংলাদেশে ছিয়াত্তরটি প্রেক্ষাগৃহে মুক্তি পায়।