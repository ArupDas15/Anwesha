চাপ (প্রতীক: p বা P) হল একক ক্ষেত্রফলে কোন বস্তুর তলের ওপর লম্বভাবে প্রযুক্ত সমভাবে বিতরিত বল। পারিপার্শ্বিক চাপের সাপেক্ষে যে চাপ উৎপন্ন হয় তাকে বলা হয় গজ চাপ।
চাপ প্রকাশ করার জন্য বিভিন্ন একক ব্যবহৃত হয়। এগুলির মধ্যে কিছু একক পাওয়া যায় বলের একককে ক্ষেত্রফলের একক দিয়ে বিভক্ত করে; এসআই পদ্ধতিতে চাপের একক প্যাসকেল (পা), হল এক নিউটন প্রতি বর্গমিটার (নি/মি২); একইভাবে, পাউন্ড-বল প্রতি বর্গ ইঞ্চি (পিএসআই) হল ইম্পেরিয়াল এবং মার্কিন প্রথাগত পদ্ধতিতে চাপের ঐতিহ্যগত একক। আদর্শ বায়ুমণ্ডলীয় চাপ এককেও চাপ প্রকাশ করা যেতে পারে; বায়ুমণ্ডল (এটিএম) এই চাপের সমান, এবং টর হল এর 1⁄৭৬০ ভাগ। ম্যানোমেট্রিক একক, যেমন সেন্টিমিটার জল, মিলিমিটার পারদ, এবং ইঞ্চি পারদ, একটি ম্যানোমিটারে একটি নির্দিষ্ট তরলের স্তম্ভের উচ্চতার চাপ প্রকাশ করতে ব্যবহৃত হয়।