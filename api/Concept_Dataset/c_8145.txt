চূড়ান্ত সমাধান বা ইহুদি প্রশ্নের চূড়ান্ত সমাধান ছিল দ্বিতীয় বিশ্বযুদ্ধের সময় ইহুদীদের গণহত্যার উদ্দেশ্যে করা একটি নাৎসি পরিকল্পনা । " ইহুদি প্রশ্নের চূড়ান্ত সমাধান" ছিল নাগালের মধ্যে থাকা সমস্ত ইহুদিদের হত্যার জন্য একটি সরকারী সাংকেতিক নাম, যা কেবল ইউরোপীয় মহাদেশে সীমাবদ্ধ ছিল না।  জার্মান-দখলকৃত ইউরোপ জুড়ে শুরু হওয়া স্বেচ্ছাকৃত ও নিয়ন্ত্রিত গণহত্যার পরিকল্পনাটি ১৯৪২ সালের জানুয়ারি মাসে বার্লিনের কাছে অনুষ্ঠিত ওয়ানসি সম্মেলনে নাৎসি নেতৃত্বে একটি পদ্ধতিগত ও ভূ-রাজনৈতিক পরিভাষা গ্রহণ করেছিল এবং  হলোকাস্ট বা ইহুদি গণহত্যায় শেষ হয়েছিল, যাতে 90% পোলিশ ইহুদী, এবং ইউরোপের ইহুদি জনসংখ্যার দুই তৃতীয়াংশকে হত্যা করা হয়। 
চূড়ান্ত সমাধানের দিকে পরিচালিত সিদ্ধান্তগুলির প্রকৃতি এবং সময় হচ্ছে হলোকাস্টের এমন কিছু বিষয় যা নিয়ে প্রচুর গবেষণা এবং বিতর্ক হয়েছে। এই কর্মসূচিটি যুদ্ধের প্রথম ২৫ মাসে বিস্তার লাভ করেছিল এবং "জার্মান সীমার সর্বশেষ ইহুদি পর্যন্ত হত্যা"র দিকে অগ্রসর হচ্ছিল।  । ক্রিস্টোফার ব্রাউনিং লিখেছেন, বেশিরভাগ ঐতিহাসিক এই ব্যাপারে সম্মত হন যে, একটি নির্দিষ্ট সময়ে একক কোন সিদ্ধান্তকে চূড়ান্ত সমাধানের জন্য দায়ী করা যাবে না।  "এটা হওয়াটাই স্বাভাবিক যে সিদ্ধান্ত গ্রহণ প্রক্রিয়া দীর্ঘায়িত এবং ক্রমবর্ধমান ছিল।"  ১৯৪০ সালে ফ্রান্সের পতনের পর অ্যাডল্ফ আইখম্যান ইউরোপের ইহুদি জনগণকে ফরাসি উপনিবেশে স্থানান্তরিত করার জন্য মাদাগাস্কার পরিকল্পনা প্রণয়ন করেছিলেন, কিন্তু পরিকল্পনাটি নৌপথ অবরোধের কারণে বাতিল করা হয়েছিল।  ফিলিস্তিন ও সাইবেরিয়ার ইহুদীদের নির্বাসনের প্রাথমিক পরিকল্পনাও ছিল।  রাউল হিলবার্গ লিখেছেন, ১৯৪১ সালে ইহুদীদের গণহত্যার প্রথম ধাপে, মোবাইল হত্যাকাণ্ড ইউনিটগুলি দখলকৃত পূর্বাঞ্চলীয় অঞ্চল জুড়ে তাদের শিকারকে অনুসরণ করতে শুরু করেছিল। দ্বিতীয় পর্যায়ে, জার্মান-দখলকৃত ইউরোপ জুড়ে বিস্তৃত ইহুদিদেরকে মৃত্যু-ট্রেনে করে চূড়ান্ত সমাধানের সঠিক বাস্তবায়নের উদ্দেশ্যে নির্মিত কেন্দ্রীভূত নির্মূল ক্যাম্পগুলিতে পাঠানো হয়েছিল।