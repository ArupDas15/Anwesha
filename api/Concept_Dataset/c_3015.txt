ক্রিকেটে পাঁচ-উইকেট লাভ বলতে বুঝায় একজন বোলার কর্তৃক একটি ইনিংসে পাঁচ বা তার বেশি উইকেট নেওয়া। এটিকে একটি উল্লেখযোগ্য কৃতিত্ব হিসাবে গণ্য করা হয় এবং এই পর্যন্ত ৪৫ জন খেলোয়াড় তাদের ক্রিকেট ক্যারিয়ারের আন্তর্জাতিক পর্যায়ে ১৫ বার পাঁচ বা তার বেশি উইকেট নিয়েছেন। বাংলাদেশী বোলার সাকিব আল হাসান যিনি একজন স্লো বামহাতি অর্থোডক্স স্পিনার, বাংলাদেশের হয়ে জুন ২০১৯ সাল পর্যন্ত ২১ বার পাঁচ উইকেট নেওয়ার কৃতিত্ব লাভ করেছেন। যার মধ্যে ১৮টি টেস্টে, ২টি ওডিআই ক্রিকেট ও ১টি টি২০আই ক্রিকেটে নিয়েছেন। আন্তর্জাতিক ক্রিকেটে সকল ফরম্যাটে ২১টি পাঁচ-উইকেট শিকারের মাধ্যমে, তিনি সর্বকালের মোট তালিকায় ২৪ তম স্থানে আছেন এবং তার দেশের খেলোয়াড়ের মধ্যে প্রথমে আছেন। এছাড়া তিনি স্যার রিচার্ড হ্যাডলির পর টেস্ট ইতিহাসের দ্বিতীয় ক্রিকেটার হিসেবে একাধিক ম্যাচে একইসাথে ১০ উইকেট ও অর্ধশতক করেন।সাকিব আল হাসানের টেস্ট অভিষেক হয় ভারতের বিপক্ষে চট্টগ্রামে। এর দেড় বছর পর অক্টোবর ২০০৮ সালে চট্টগ্রামেই নিউজিলান্ডের বিপক্ষে টেস্টে প্রথম পাঁচ বা তার বেশি উইকেট নেন। তিনি প্রথম ইনিংসে ২৫.৫ ওভার বল করে ৩৬ রানের বিনিময়ে ৭ উইকেট নেয়। যেটি এখন পর্যন্ত তার ক্যারিয়ারের সেরা বোলিং। একই বছর তিনি পরের ৩ টেস্টে পর পর ৩ বার পাঁচ উইকেট নিয়ে বছর শেষ করেন; যার ২টি দক্ষিণ আফ্রিকা ও ১টি শ্রীলঙ্কার বিপক্ষে। ২০১৪ সালে জিম্বাবুয়ের বিপক্ষে ২য় টেস্টে টেস্ট ক্রিকেট ইতিহাসের তৃতীয় ক্রিকেটার হিসাবে এক ম্যাচে সেঞ্চুরি ও ১০ উইকেট লাভ করেন। টেস্ট ক্রিকেটে, তিনি চতুর্থ বোলার হিসেবে সকল টেস্ট খেলুড়ে দেশের বিপক্ষে পাঁচ উইকেট লাভ করেছেন। তার ১৭টি পাঁচ উইকেটে লাভের মধ্যে ৩টি এসেছে জিম্বাবুয়ের বিপক্ষে। এছাড়া অস্ট্রেলিয়া, শ্রীলঙ্কা, ওয়েস্ট ইন্ডিজ, দক্ষিণ আফ্রিকা, নিউজিল্যান্ড ও ইংল্যান্ডের বিপক্ষে দুইবার করে পাঁচ উইকেট লাভ করেছেন।
অপরদিকে একদিনের আন্তর্জাতিক ক্রিকেটে পাঁচ-উইকেট লাভ করতে সাকিব আল হাসানকে দীর্ঘদিন অপেক্ষা করতে হয়। মে ২০০৭ সালে টেস্টে অভিষেক হওয়ার এক বছর আগে ২০০৬ সালে জিম্বাবুয়ের বিপক্ষে একদিনের আন্তর্জাতিক ক্রিকেটে অভিষেক হয় তার। এর ৯ বছর পর ২০১৫ সালে জিম্বাবুয়ের বিপক্ষেই প্রথমবারের মত পাঁচ-উইকেট লাভ করেন। তিনি ৪৭ রানের বিনিময়ে পাঁচ উইকেট নেন এবং তার দল সেই ম্যাচ ১৪৫ রানে বিজয়ী হয়। পুনরায় ২০১৯ ক্রিকেট বিশ্বকাপে আফগানিস্তানের বিপক্ষে ২৯ রানে ৫ উইকেট শিকার করে জয়ের মুখ দেখিয়ে কৃতিত্ব লাভ করেন।
একদিনের আন্তর্জাতিক ক্রিকেটের মত টুয়েন্টি২০ আন্তর্জাতিক ক্রিকেটে পাঁচ-উইকেট লাভ করতে সাকিব আল হাসানকে দীর্ঘদিন অপেক্ষা করতে হয়। ২০০৬ সালের নভেম্বরে জিম্বাবুয়ের বিপক্ষে তার টুয়েন্টি২০ আন্তর্জাতিক ক্রিকেট অভিষেক হয়। এর একযুগ পর ২০ ডিসেম্বর ২০১৮ সালে ওয়েস্ট ইন্ডিজ বিপক্ষে আন্তর্জাতিক টুয়েন্টি২০ খেলায় প্রথমবারের মত পাঁচ-উইকেট লাভ করেন।