পণ্য স্থানান্তর বিদ্যা (ইংরেজি: Logistics লজিস্‌টিক্‌স্‌) বলতে ক্রেতার চাহিদা মেটানোর জন্য সরবরাহ শৃঙ্খলের কোন একটি বিন্দু থেকে অপর একটি বিন্দু পর্যন্ত (যেমন উৎপাদনকেন্দ্র থেকে বিক্রয়কেন্দ্র পর্যন্ত) দক্ষ ও কার্যকরভাবে পণ্যের সম্মুখগামী বা পশ্চাদগামী প্রবাহ ও মজুদ প্রক্রিয়ার পরিকল্পনা, সমন্বয় ও বাস্তবায়নকে বোঝানো হয়।
সরবরাহ শৃঙ্খল ব্যবস্থাপনা থেকে পণ্য স্থানান্তর বিদ্যার আলোচ্য বিষয় খানিক ভিন্ন। সরবরাহ শৃঙ্খল ব্যবস্থাপনাতে পণ্যচক্রের সমস্ত দিক গণ্য করা হয়, যেখানে কাঁচামাল থেকে পণ্য উৎপাদন, পণ্য বিতরণ, পণ্য গাঁটবন্দীকরণ, এ-সংশ্লিষ্ট তথ্য প্রযুক্তি, চাহিদা-যোগান-মজুত ভিত্তিক পরিকল্পনা প্রণয়ন, এবং উৎপাদনস্থল থেকে সঠিক ক্রেতার হাত পর্যন্ত পণ্য সঠিক সময়ে, সঠিক পরিমাণে, সঠিক মূল্যে পৌঁছানোর ব্যবস্থা করা হয়। ক্রেতার কাছে পণ্যকে উপলভ্য করাই এই প্রক্রিয়ার লক্ষ্য। অন্যদিকে পণ্য স্থানান্তর বিদ্যা এই শৃঙ্খলের একটি অংশমাত্র, যেখানে কাঁচামাল এবং অর্ধ-সমাপ্ত বা সমাপ্ত পণ্যের পরিবহন বা স্থানান্তর এবং মজুদ করে রাখার বিষয়টি সবচেয়ে গুরুত্বপূর্ণ।

