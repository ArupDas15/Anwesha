থিংকপ্যাড (ইংরেজি: ThinkPad) ল্যাপটপ ও ট্যাবলেট কম্পিউটারের একটি সিরিজ, যেটি পূর্বে আইবিএম ও বর্তমানে লেনোভো কর্তৃক ডিজাইন, ডেভেলপ ও বিক্রি করা হয়।  মিনিমালিস্ট, কালো ও বক্সি ডিজাইনের জন্যেই থিংকপ্যাড সমাধিক পরিচিত, যেটি রিচার্ড স্যাপার ১৯৯০ সালে ডিজাইন করেন। থিংকপ্যাডের এ বক্সি ডিজাইন জাপানিজ লাঞ্চবক্স বেন্টো থেকে অনুপ্রাণিত, যার ভেতরে কি আছে তা শুধুমাত্র খোলার পরেই জানা যায়।
এ সিরিজটি প্রথম আরিমাসা নাইতো কর্তৃক ডেভেলপ করা হয় আইবিএম ইয়ামাতো ফ্যাসিলিটি জাপানে, যাকে বর্তমানে ´ফাদার অব থিংকপ্যাড´ বলে অভিহিত করা হয়। প্রথম থিংকপ্যাড অক্টোবর ১৯৯২ সালে মুক্তি পায়। এর নতুনত্বের কারণে এটি সে দশকে আইবিএমের একটি বিশাল সাফল্যে পরিণত হয়।
থিংকপ্যাড সাধারণত ব্যবসায়ক্ষেত্রে জনপ্রিয়। পুরোনো মডেলগুলো তাদের টেকসই ডিজাইন, উচ্চ পুনবিক্রয় মূল্য, আফটারমার্কেট প্রথিস্থাপনীয় অংশের প্রাচুর্যের জন্যে উৎসাহী, পাওয়ার ইউজার ও সংগ্রহকারীদের কাছে ব্যাপকভাবে সমাদৃত হয়। স্বল্প হলেও থিংকপ্যাডের বেশ বিশ্বস্ত একটা ফ্যানবেইস রয়েছে।

