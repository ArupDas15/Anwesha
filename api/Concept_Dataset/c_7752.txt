মনোজ কুমার (জন্ম: হরিকিষণ গিরি গোস্বামী; ২৪ জুলাই ১৯৩৭), ভারত কুমার নামেও পরিচিত, হলেন একজন ভারতীয় অভিনেতা, চলচ্চিত্র পরিচালক, ও লেখক। তিনি মূলত বলিউডে কাজ করে থাকেন। তিনি তার কর্মজীবনে অসংখ্য পুরস্কার অর্জন করেছেন, তন্মধ্যে রয়েছে একটি দ্বিতীয় শ্রেষ্ঠ পূর্ণদৈর্ঘ্য চলচ্চিত্র বিভাগে জাতীয় চলচ্চিত্র পুরস্কার, চলচ্চিত্রে আজীবন অবদানের জন্য ভারতের চলচ্চিত্রের সর্বোচ্চ পুরস্কার দাদাসাহেব ফালকে পুরস্কার এবং দুটি রাজ্য সরকার পুরস্কার। এছাড়া তিনি ৮টি ফিল্মফেয়ার পুরস্কার অর্জন করেছেন। ১৯৯২ সালে ভারত সরকার তাকে ভারতের চতুর্থ সর্বোচ্চ বেসামরিক সম্মাননা পদ্মশ্রী পদকে ভূষিত করে।১৯৫৭ সালে ফ্যাশন চলচ্চিত্রে ছোট একটি চরিত্রে অভিনয়ের মধ্য দিয়ে তার চলচ্চিত্রে অভিষেক ঘটে। তিনি উপকার (১৯৬৭) চলচ্চিত্রের জন্য দ্বিতীয় শ্রেষ্ঠ পূর্ণদৈর্ঘ্য চলচ্চিত্র বিভাগে জাতীয় চলচ্চিত্র পুরস্কার এবং শ্রেষ্ঠ চলচ্চিত্র, শ্রেষ্ঠ পরিচালক, শ্রেষ্ঠ কাহিনি, শ্রেষ্ঠ সংলাপ বিভাগে ফিল্মফেয়ার পুরস্কার অর্জন করেন। ১৯৭২ সালে তিনি বেঈমান চলচ্চিত্রে অভিনয় করে শ্রেষ্ঠ অভিনেতা বিভাগে ফিল্মফেয়ার পুরস্কার এবং ১৯৭৩ সালে শোর চলচ্চিত্রের জন্য শ্রেষ্ঠ চিত্রসম্পাদনা বিভাগে ফিল্মফেয়ার পুরস্কার অর্জন করেন। ১৯৭৫ সালে তিনি রোটি কাপড়া অউর মাকান চলচ্চিত্রের জন্য শ্রেষ্ঠ পরিচালক বিভাগে আরেকটি ফিল্মফেয়ার পুরস্কার লাভ করেন।