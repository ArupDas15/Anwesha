মৎস্য শিকার (ইংরেজি: Fishing) কোন ব্যক্তি কর্তৃক মাছ ধরার জন্য চেষ্টাবিশেষ। সাধারণতঃ মাছ প্রকৃতি প্রদত্ত নদী-নালার মুক্ত জলাশয় থেকে ধরা হয়। হাতে ধরা, বর্শা, জাল, ফাঁদ, ছিপ ও বড়শি ইত্যাদি উপকরণের সাহায্যে ও কৌশল প্রয়োগের মাধ্যমে মৎস্য শিকার বা মৎস্য আহরণ করা হয়। যিনি মৎস্য শিকার করেন তিনি মৎস্য শিকারী নামে পরিচিত।
বিশ্ব খাদ্য সংস্থার পরিসংখ্যান অনুযায়ী জানা যায় যে, বিশ্বে আনুমানিক ৩৮ মিলিয়ন লোক বাণিজ্যিকভাবে জেলে এবং মৎস্য খামারীর পেশায় নিয়োজিত রয়েছেন। এছাড়াও প্রত্যক্ষ এবং পরোক্ষভাবে এ পেশায় সম্পৃক্ত রয়েছে ৫০০ মিলিয়নেরও অধিক জনগোষ্ঠী। ২০০৫ সালে বৈশ্বিকভাবে প্রকৃতি প্রদত্ত উন্মুক্ত জলাশয় ক্ষেত্র থেকে মাথা পিছু ১৪.৪ কিলোগ্রাম মাছ আহরণ করা হয়। এছাড়াও অতিরিক্ত ৪.৩ কিলোগ্রাম মাছ আবদ্ধ জলাশয় থেকে চাষাবাদের মাধ্যমে সংগৃহীত হয়েছিল। উল্লেখযোগ্য খাদ্য সংগ্রহসহ আধুনিককালে মৎস্য শিকার বিনোদনকল্পে অবসরকালীন সময় ক্ষেপণেরও অন্যতম মাধ্যমরূপে পরিগণিত।