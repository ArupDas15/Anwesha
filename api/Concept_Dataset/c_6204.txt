ডাক্টাস আর্টেরিওসাস হলো বর্ধনশীল ভ্রূণের একটি রক্তনালি যা পালমোনারি ধমনীর কান্ডকে নিকটবর্তী নিম্নমুখী মহাধমনীর সাথে যুক্ত করে। এটি ডাক্টাস বোটালি নামেও পরিচিত। ডাক্টাস বোটালি নামটি ইতালীয় শারীরবিজ্ঞানী লিওনার্দো বোটালোর নামে নামকরণ করা হয়েছে[১]। ডাক্টাস আর্টেরিওসাস ডান নিলয় থেকে বেশিরভাগ রক্তকে ভ্রূণের তরল-ভরা অ-কার্যক্ষম ফুসফুসে যেতে বাইপাস হিসেবে কাজ করে। জন্মের সময় এটি বন্ধ হয়ে যায় এবং লিগামেন্টাম আর্টেরিওসামে পরিণত হয়।

