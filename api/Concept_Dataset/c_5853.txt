কাহো না... পেয়্যার হ্যায় (হিন্দি: कहो ना प्यार है; বাংলা: বলো না... ভালোবাসি) হল ২০০০ সালে মুক্তিপ্রাপ্ত একটি ভারতীয় রোম্যান্টিক থ্রিলার চলচ্চিত্র। এই চলচ্চিত্রটির পরিচালক ছিলেন রাকেশ রোশন। এই ছবিতেই তার পুত্র হৃতিক রোশন ও অমীশা প্যাটেল প্রথম আত্মপ্রকাশ করেন। ছবিতে হৃতিককে রোহিত ও রাজের দ্বৈত চরিত্রে দেখা যায়।
কাহো না... পেয়্যার হ্যায় ২০০০ সালের বলিউডের সফলতম ছবি। পরে লিমকা বুক অফ রেকর্ডস্‌-এ সর্বাধিক সংখ্যক (১০২টি) পুরস্কার-প্রাপ্ত বলিউড ছবি হিসেবে এটি নাম তোলে। এই ছবির প্রযোজক ও পরিচালক হিসেবে রাকেশ রোশন প্রথম ফিল্মফেয়ার পুরস্কার লাভ করেন। হৃতিক তার অভিনয়ের জন্য প্রশংসিত হন। এই ছবিতে অভিনয় করেই তিনি একসঙ্গে ফিল্মফেয়ার শ্রেষ্ঠ পুরুষ অভিষেক পুরস্কার ও ফিল্মফেয়ার শ্রেষ্ঠ অভিনেতা পুরস্কার পান। তিনিই একমাত্র অভিনেতা যিনি এই দুটি পুরস্কার একসঙ্গে পেয়েছেন।
কাহো না... পেয়্যার হ্যায় ছবির সাফল্যে উদ্বুদ্ধ হয়ে পিতাপুত্র জুটি পরবর্তী কয়েকটি ছবিতে একসঙ্গে কাজ করেন। এগুলির মধ্যে উল্লেখযোগ্য কোই... মিল গায়া, কৃষ, কৃষ ৩ ও কাইটস্‌।