ইস্ট ডেল্টা বিশ্ববিদ্যালয় (সংক্ষেপে ইডিইউ) বাংলাদেশের একটি বেসরকারি বিশ্ববিদ্যালয়, যেটি চট্টগ্রামের খুলশী এলাাকায় অবস্থিত। ২০০৬ সালে প্রতিষ্ঠাকালীন সময়ে বিশ্ববিদ্যালয়টি আগ্রাবাদে তাদের কার্যক্রম পরিচালনা শুরু করে। বর্তমানে স্থায়ী ক্যাম্পাসে বিশ্ববিদ্যালয়টি তাদের কার্যক্রম পরিচালনা করছে। ইস্ট ডেল্টা ইউনিভার্সিটির প্রতিষ্ঠাতা ও চেয়ারম্যান হলেন প্রাক্তন মন্ত্রী আবদুল্লাহ আল নোমান এবং প্রতিষ্ঠাতা ভাইস চেয়ারম্যান হলেন সাঈদ আল নোমান। তিনি আমেরিকার সেন্ট্রাল মিশিগান ইউনিভার্সিটি, লন্ডন স্কুল অব ইকনোমিক্স ও অক্সফোর্ড ইউনিভার্সিটিতে পড়ালেখা করেছেন। 
ইডিইউর প্রতিষ্ঠাতা উপাচার্য ছিলেন এম এ ওয়াদুদ মিয়া। বর্তমানে বিশ্ববিদ্যালয়ের উপাচার্য হিসেবে দায়িত্ব পালন করছেন প্রফেসর এম সেকান্দার খান। ২০০৬ সালে প্রতিষ্ঠিত হলেও দুই বছর পর ২০০৮ সালে বিবিএ ও এমবিএ প্রোগ্রামের অধীনে মাত্র পাঁচজন শিক্ষার্থী নিয়ে শুরু হয় এর শিক্ষা কার্যক্রম। এরপর ধাপে ধাপে বাড়তে থাকে পরিসর। বিশ্ববিদ্যালয়ে বর্তমানে মোট তিনটি স্কুলে প্রায় ২৫০০ শিক্ষার্থী অধ্যয়ন করছেন।
বর্তমানে বিজনেস, ইঞ্জিনিয়ারিং ও লিবারেল আর্টস- এ তিনটি স্কুলের অধীনে স্নাতক ও স্নাতকোত্তর মিলিয়ে মোট ১১টি প্রোগ্রাম নিয়ে চলছে এর কার্যক্রম। এগুলো হলো: বিবিএ, এমবিএ, ইংরেজিতে অনার্স ও মাস্টার্স, অর্থনীতি, কম্পিউটার সায়েন্স অ্যান্ড ইঞ্জিনিয়ারিংয়ে বিএসসি ও এমএসসি, ইলেক্ট্রনিক ও ইলেক্ট্রিকাল ইঞ্জিনিয়ারিং, ইলেক্ট্রিকাল ও টেলিকমিউনিকেশন ইঞ্জিনিয়ারিংয়ে বিএসসি ও এমএসসি এবং মাস্টার্স অব পাবলিক পলিসি অ্যান্ড লিডারশিপ।
চট্টগ্রামের মানবসম্পদসহ আর্থ-সামাজিক উন্নয়নে গুণগত পরিবর্তন আনার লক্ষ্যে ইস্ট ডেল্টা ইউনিভার্সিটির প্রতিষ্ঠা। বিশ্ববিদ্যালয়ের চট্টগ্রামকে ধারণ করার যে মানসিকতা তা প্রতিফলিত হয় এর নামকরণেই। ডেল্টা শব্দের অর্থ বদ্বীপ। বাংলাদেশের ভূ-খণ্ডটি মূলত গঙ্গা-ব্রহ্মপুত্র-মেঘনার অববাহিকায় সৃষ্ট বদ্বীপ। এই বদ্বীপের ইস্ট বা পূর্ব অংশটি হলো চট্টগ্রাম। অর্থাৎ ইস্ট ডেল্টা ইউনিভার্সিটির মানে দাঁড়ায় পূর্ব বদ্বীপ তথা চট্টগ্রাম-এর বিশ্ববিদ্যালয়।