কালের সংক্ষিপ্ত ইতিহাস: বৃহৎ বিস্ফোরণ থেকে কৃষ্ণগহ্বর আধুনিক যুগের অন্যতম সেরা জ্যোতির্বিজ্ঞানী ও বিশ্বতত্ত্ববিদ স্টিফেন হকিং লিখিত একটি জনপ্রিয় ধারার বিজ্ঞান গ্রন্থ। স্টিফেন হকিং লিখিত বইয়ের মধ্যে এটি সর্বাধিক জনপ্রিয়তা অর্জন করে। এই বইয়ের জন্যই মূলত হকিং ব্যাপক পরিচিতি লাভ করেন। বইটি সর্বাধিক-বিক্রিত বইয়ের মর্যাদা পায়। ১৯৮৮ খ্রিষ্টাব্দে প্রকাশের পর ২০০৮ খ্রিষ্টাব্দের মধ্যে বইটির প্রায় ১০ মিলিয়ন কপি বিক্রি হয়ে যায়। এছাড়া এটি লন্ডনের সানডে টাইম্‌স পত্রিকার তথ্য মতে ২৩৫ সপ্তাহ সর্বাধিক বিক্রিত বই ছিল। ১৯৯১ খ্রিষ্টাব্দে এই বইয়ের নাম অবলম্বন করে পরিচালক ইরল মরিসন একটি জীবনীমূলক প্রামাণ্য চলচ্চিত্র নির্মাণ করেন যাতে স্টিফেন হকিং নিজেই অভিনয় করেন।