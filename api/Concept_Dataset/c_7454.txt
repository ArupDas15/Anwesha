মোঁপালিয়ে এরো স্পোর্ট ক্লাব (ফরাসি উচ্চারণ: ​[mɔ̃pəlje eʁo spɔʁ klœb]; সাধারণত মোঁপালিয়ে এইচএসসি অথবা শুধুমাত্র মোঁপালিয়ে নামে পরিচিত) হচ্ছে অকসিতানির মোঁপালিয়ে ভিত্তিক একটি ফরাসি পেশাদার ফুটবল ক্লাব। এই ক্লাবটি বর্তমানে ফ্রান্সের শীর্ষ স্তরের ফুটবল লীগ লীগ ১-এ খেলে। এই ক্লাবটি ১৯১৯ সালে স্তাদ ওলাঁপিক মোঁপালিয়েরাঁ (এসওএম) নামে প্রতিষ্ঠিত হয়েছে। মোঁপালিয়ে এইচএসসি তাদের সকল হোম ম্যাচ মোঁপালিয়ের স্তাদ দে লা মসোঁয় খেলে থাকে; যার ধারণক্ষমতা হচ্ছে ৩২,৯০০। বর্তমানে এই ক্লাবের ম্যানেজারের দায়িত্ব পালন করছেন মিচেল ডার জাকেরিয়ান এবং সভাপতির দায়িত্ব পালন করছেন লরঁ নিকোলাঁ। ব্রাজিলীয় রক্ষণভাগের খেলোয়াড় ভিতোরিনো হিলতন এই ক্লাবের অধিনায়কের দায়িত্ব পালন করছেন।
১৯৮৯ সাল পর্যন্ত বিভিন্ন নামে খেলার পরে, এই ক্লাবটির তাদের নামটি বর্তমান রূপে পরিবর্তন করে। ফরাসি ফুটবলের প্রথম লীগ স্তরের অন্যতম প্রতিষ্ঠাতা সদস্য হচ্ছে মোঁপালিয়ে। মার্সেই, রেনে এবং নিসের পাশাপাশি মোঁপালিয়ে ১৯৩২–৩৩ মৌসুমে (উদ্বোধনী মৌসুমে) খেলা ক্লাবগুলোর মধ্যে অন্যতম এবং এখনও প্রথম স্তরের খেলছে। এই ক্লাবটি ২০১১–১২ মৌসুমে প্রথমবারের মতো লীগ ১-এর শিরোপা জয়লাভ করেছিল। এপর্যন্ত মোঁপালিয়ে ৩টি লীগ ২, ২টি কুপ দে ফ্রান্স এবং ১টি কুপ দে লা লীগ শিরোপা জয়লাভ করেছে।