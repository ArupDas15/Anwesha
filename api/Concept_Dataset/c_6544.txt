দি খ্রীষ্টান কো-অপারেটিভ ক্রেডিট ইউনিয়ন লি:, ঢাকা (The Christian Co-operative Credit Union Ltd., Dhaka) একটি সমবায় প্রতিষ্ঠান। এটি ঢাকা ক্রেডিট নামেই বেশি পরিচিত। এর প্রতিষ্ঠাতা ফাদার চার্লস জে, ইয়াং, সিএসসি। ১৯৫৫ সালের ৩ জুলাই মাত্র ৫০ জন সদস্য ও ২৫ টাকা মূলধন নিয়ে এই সমবায় সমিতির যাত্রা শুরু হয়েছিল। বর্তমানে এর সদস্য সংখ্যা ৪২,৭৮০ জন এবং সম্পদ পরিসম্পদের পরিমাণ প্রায় ৭০০ কোটি টাকা। বর্তমানে প্রতিষ্ঠানটির প্রেসিডেন্ট হিসেবে পংকজ গিলবার্ট কস্তা  এবং সেক্রেটারি হিসেবে ইগ্নাসিওস হেমন্ত কোড়াইয়া স্বেচ্ছাসেবার ভিত্তিতে দায়িত্ব পালন করছেন। সমিতির প্রধান নির্বাহী কর্মকর্তা হিসেবে সেবা দিচ্ছেন লিটন টমাস রোজারিও। এই প্রতিষ্ঠান থেকে স্বল্প সুদে ঋণ নিয়ে খ্রিষ্টান সমাজে নতুন নতুন উদ্যোক্ত সৃষ্টি হচ্ছে। ঢাকা ক্রেডিটের শ্লোগান, ‘কর্মসংস্থান আমাদের লক্ষ্য, আত্ম-নির্ভরশীল সমাজ আমাদের স্বপ্ন’। সঞ্চয় ও বিভিন্ন ঋণ সেবার পাশাপাশি এই প্রতিষ্ঠানের অধিনে রয়েছে স্বাস্থ্য বীমা, চাইল্ড কেয়ার, কালচারাল একাডেমি, সমবায় বাজার, স্কুল, রিসোর্ট, হাসপাতাল, সিকিউরিটি সার্ভিস, এম্বুলেন্স সার্ভিসসহ ৮২টি কল্যাণমূলক পণ্য ও সেবা। সমবায়ে গুরুত্বপূর্ণ অবদানের জন্য এই প্রতিষ্ঠানটির চারজন প্রেসিডেন্ট বিভিন্ন সময় সরকারের নিকট হতে স্বর্ণপদক প্রাপ্ত শ্রেষ্ঠ সমবায়ী পুরস্কারে ভূষিত হয়েছেন। ২০১৯ সালে বাংলাদেশে সমবায় সমিতিগুলোর মধ্যে ঢাকা ক্রেডিটই প্রথম তাদের ১০টি সেবা কেন্দ্রে এটিএম বুথ সার্ভিস শুরু করেছে। ঢাকা, গাজীপুর, নারায়ণগঞ্জ ও মুন্সিগঞ্জে ১২টি সেবাকেন্দ্রের মধ্য দিয়ে ৬০২ জন কর্মী এই সমবায় প্রতিষ্ঠানে কাজ করে যাচ্ছে। দক্ষীণ এশিয়ার মধ্যে ঢাকা ক্রেডিট সব চেয়ে বড় সমবায় প্রতিষ্ঠান।

