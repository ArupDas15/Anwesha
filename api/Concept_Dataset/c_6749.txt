রবি আজিয়াটা লিমিটেড হচ্ছে   বাংলাদেশের দ্বিতীয়  বৃহত্তম মোবাইল নেটওয়ার্ক পরিসেবা প্রদানকারী প্রতিষ্ঠান।   এতে আজিয়াটা গ্রুপ  ৬১.৮২% অংশীদারত্ব রয়েছে,ভারতী এন্টারপ্রাইজ অফ ইন্ডিয়া   (ভারতী এয়ারটেল)-এর ২৮.১৮% অংশীদারত্ব রয়েছে,আর বাকী ১০% অংশীদারত্বের মালিক ডিএসই ও সিএসই এর মাধ্যমে রবিতে বিনিয়োগকারীরা । রবি আজিয়াটা লিমিটেড তার নেটওয়ার্কের আওতায় রবি ও এয়ারটেল এই দুইটি নামে টেলিযোগাযোগ পরিসেবা প্রদান করছে। 

রবি ও এয়ারটেলের একীভূত    হওয়ার মধ্য দিয়ে বাংলাদেশের টেলিযোগাযোগ ইতিহাসে  প্রথমবারের মতো দুটি মুঠোফোন নেটওয়ার্ক সেবাদাতার একীভূতকরণের ঘটনা ঘটে । রবি এবং এয়ারটেলের একীভূতকরণের ফলে একীভূত কোম্পানিটি রবি আজিয়াটা লিমিটেড নামে  বাংলাদেশে দ্বিতীয় বৃহত্তম মুঠোফোন নেটওয়ার্ক সেবাদাতা হিসাবে আবির্ভূত হয় । একত্রিত সংস্থাটি দেশব্যাপী নেটওয়ার্ক পরিসেবা প্রদান করছে ।
১৯৯৭ সালে টেলিকম মালয়েশিয়া ইন্টারন্যাশনাল (বাংলাদেশ) সংস্থাটি একটেল নামে কার্যক্রম শুরু করে।  ২০১০ সালে সংস্থাটি নাম পরিবর্তন করে রবি আজিয়াটা লিমিটেড রাখে এবং 'রবি' পরিবর্তিত নামে যাত্রা শুরু করে। নভেম্বর ২০১৬ সালের পর থেকে  রবি আজিয়াটার মুঠোফোন নেটওয়ার্ক এর আওতায় 'রবি' এবং 'এয়ারটেল' নামে  পরিসেবা প্রদান করে আসছে ।