কীর্তি স্তম্ভ ভারতের রাজস্থান রাজ্যের চিতোরগড় দুর্গে অবস্থিত। এই ২২ মিটার উঁচু স্তম্ভটি দ্বাদশ শতাব্দীতে জিজাজি কাথোড় নামে এক বাঘেরওয়াল জৈন বণিক নির্মাণ করান। এটি সাতটি তলা-বিশিষ্ট একটি জটিল স্থাপনা। ৫৪টি সিঁড়ি বেয়ে এতে উঠতে হয়। সিঁড়িগুলি সংকীর্ণ। তার গায়ে সকল জৈন দেবদেবীর ছবি আঁকা আছে।
স্তম্ভটি সোলাঙ্কি স্থাপত্যশৈলীতে নির্মিত। ভিত্তির কাছে এটি ৩০ ফুট ও শীর্ষদেশে ১৫ ফুট চওড়া। বহির্গাত্র জৈন ভাস্কর্যে শোভিত। এটি প্রথম জৈন তীর্থঙ্কর আদিনাথের প্রতি উৎসর্গিত। স্তম্ভের মধ্যে তার একটি সুন্দর পাঁচ ফুটের মূর্তিও আছে।
খোদাই, ক্ষুদ্রকক্ষ ও বারান্দা সহ কীর্তি স্তম্ভ একটি জটিল স্থাপনা। এখানে জৈন তীর্থঙ্করদের মূর্তি দেখা যায়। স্তম্ভের শীর্ষভাগে একটি পর্যবেক্ষণাগার রয়েছে। সেখান থেকে দুর্গ ও তার আশেপাশের এলাকার সুন্দর দৃশ্য দেখা যায়। কীর্তি স্তম্ভ চিতোরগড়ের বিজয় স্তম্ভের চেয়েও প্রাচীন।

