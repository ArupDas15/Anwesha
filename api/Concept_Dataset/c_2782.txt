ইনায়েতউল্লাহ খান মাশরিকি (উর্দু عنایت اللہ خاں مشرقی; ২৫ আগস্ট ১৮৮৮ – ২৭ আগস্ট ১৯৬৩) (আল্লামা মাশরিকি বলেও পরিচিত) ছিলেন পাকিস্তানি গণিতবিদ, যুক্তিবিদ, রাজনৈতিক তাত্ত্বিক, ইসলামি পণ্ডিত ও খাকসার আন্দোলনের প্রতিষ্ঠাতা।
মাশরিকি গণিতবিদ হিসেবে বিবেচিত হতেন। ২৫ বছর বয়সে তিনি কলেজের অধ্যক্ষ হন ও এরপর ২৯ বছর বয়সে ভারত সরকারের শিক্ষাবিভাগের আন্ডার সেক্রেটারি হন। তিনি কুরআনের উপর ব্যাখ্যাগ্রন্থ লেখেন। এটি ১৯২৫ সালের নোবেল পুরস্কারের জন্য মনোনীত হয়। ৩২ বছর বয়সে তাকে আফগানিস্তানে রাষ্ট্রদূত হওয়ার আমন্ত্রণ জানানো হয়। কিন্তু তিনি তা গ্রহণ করেননি।
পরবর্তীতে তিনি সরকারি চাকরি ত্যাগ করেন। তিনি ১৯৩০ সালে খাকসার আন্দোলনের প্রতিষ্ঠা করেন। বিশ্বাস, সম্প্রদায় বা ধর্ম বিবেচনা না করে সকলের অবস্থা উন্নত করা এর লক্ষ্য ছিল। এর নেতা হিসেবে তিনি কয়েকবার কারারুদ্ধ হন।

