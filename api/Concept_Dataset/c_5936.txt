প্রোগ্রামিং ভাষা (ইংরেজি ভাষায়: programming language) এমন এক ধরনের কৃত্রিম ভাষা যা কোন যন্ত্রের, প্রধানত কম্পিউটারের আচরণ নিয়ন্ত্রণ করার জন্য ব্যবহার করা হয়। মানুষের মুখের ভাষাগুলোর মতোই প্রোগ্রামিং ভাষাগুলিরও নিজস্ব ব্যাকরণ রয়েছে।
তথ্য সুবিন্যস্তকরণ ও প্রক্রিয়াকরণে এবং অ্যালগোরিদমসমূহ নির্ভুলভাবে প্রকাশ করতে প্রোগ্রামিং ভাষা ব্যবহার করা হয়। কিছু কিছু লেখক প্রোগ্রামিং ভাষা বলতে কেবল সেই সকল ভাষাকে বোঝান যেগুলো সম্ভাব্য সমস্ত অ্যালগোরিদম প্রকাশ করতে সক্ষম; কখনো কখনো সরল ধরনের কৃত্রিম ভাষাগুলোকে প্রোগ্রামিং ভাষা না বলে কম্পিউটার ভাষা (computer language) বলা হয়।
এ পর্যন্ত বহু হাজার প্রোগ্রামিং ভাষা সৃষ্টি করা হয়েছে , এবং সর্বদাই নিত্য নতুন প্রোগ্রামিং ভাষা উদ্ভাবিত হয়ে চলেছে।

