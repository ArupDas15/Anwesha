পাসওয়ার্ড হচ্ছে ২০১৯ সালে মুক্তিপ্রাপ্ত একটি বাংলাদেশী মারপিট-অপরাধধর্মী চলচ্চিত্র। চলচ্চিত্রটি পরিচালনা করেছেন মালেক আফসারী এবং এসকে ফিল্মসের ব্যানারে যৌথভাবে প্রযোজনা করেছেন শাকিব খান ও মোহাম্মদ ইকবাল। এটি শাকিব খান প্রযোজিত দ্বিতীয় চলচ্চিত্র, এর আগে তিনি ২০১৪ সালে মুক্তিপ্রাপ্ত হিরো: দ্যা সুপার স্টার চলচ্চিত্রটি প্রযোজনা করেছিলেন। চলচ্চিত্রটি মূলত সুইস ব্যাংক একাউন্ট পাসওয়ার্ড সম্পর্কিত, একাউন্টটির প্রকৃত মালিক মূলত আলাউদ্দীন সরকার, যিনি মৃত্যুর পূর্বে বাংলাদেশের রিহ্যাবিলিটেশন ফান্ডে টাকা জমা দেয়ার জন্য রুদ্রকে তার ব্যাংক একাউন্টের ব্যক্তিগত পাসওয়ার্ড দিয়ে যান। এতে শাকিব খান, শবনম বুবলি ও মামনুন হাসান ইমন ছাড়াও নতুন মুখ তনামি হককে দেখা যায় মূখ্য ভূমিকায়। এছাড়াও এতে আরোও অভিনয় করেছেন মিশা সওদাগর,  অমিত হাসান, ডন ও সাংকো পাঞ্জাসহ আরও অনেকে।চলচ্চিত্রটি ভারত-বাংলাদেশ চলচ্চিত্র উৎসবে জনপ্রিয় চলচ্চিত্র ও জনপ্রিয় অভিনেতা পুরস্কার সহ সর্বাধিক পাঁচটি বিভাগে পুরস্কার অর্জন করে।

