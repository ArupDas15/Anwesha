নাইজেরিয়া জাতীয় ফুটবল দল (ইংরেজি: Nigeria national football team) হচ্ছে আন্তর্জাতিক ফুটবলে নাইজেরিয়ার প্রতিনিধিত্বকারী পুরুষদের জাতীয় দল, যার সকল কার্যক্রম নাইজেরিয়ার ফুটবলের সর্বোচ্চ নিয়ন্ত্রক সংস্থা নাইজেরিয়া ফুটবল ফেডারেশন দ্বারা নিয়ন্ত্রিত হয়। এই দলটি ১৯৬০ সাল হতে ফুটবলের সর্বোচ্চ সংস্থা ফিফার এবং ১৯৫৯ সাল হতে তাদের আঞ্চলিক সংস্থা আফ্রিকান ফুটবল কনফেডারেশনের সদস্য হিসেবে রয়েছে। ১৯৪৯ সালের ৮ই অক্টোবর তারিখে, নাইজেরিয়া প্রথমবারের মতো আন্তর্জাতিক খেলায় অংশগ্রহণ করেছে; সিয়েরা লিয়নের ফ্রিটাউনে অনুষ্ঠিত উক্ত ম্যাচে নাইজেরিয়া সিয়েরা লিয়নকে ২–০ গোলের ব্যবধানে পরাজিত করেছে।
৬০,৪৯১ ধারণক্ষমতাবিশিষ্ট মোশুদ আবিয়োলা জাতীয় স্টেডিয়ামে সুপার ঈগল নামে পরিচিত এই দলটি তাদের সকল হোম ম্যাচ আয়োজন করে থাকে। এই দলের প্রধান কার্যালয় নাইজেরিয়ার রাজধানী আবুজায় অবস্থিত। বর্তমানে এই দলের ম্যানেজারের দায়িত্ব পালন করছেন গেরনট রোর এবং অধিনায়কের দায়িত্ব পালন করছেন আক্রমণভাগের খেলোয়াড় আহমেদ মুসা।
নাইজেরিয়া এপর্যন্ত ৬ বার ফিফা বিশ্বকাপে অংশগ্রহণ করেছে, যার মধ্যে সেরা সাফল্য হচ্ছে ১৯৯৪, ১৯৯৮, ২০১৪ ফিফা বিশ্বকাপের ১৬ দলের পর্বে পৌঁছানো। অন্যদিকে, আফ্রিকা কাপ অফ নেশন্সে নাইজেরিয়া অন্যতম সফল দল, যেখানে তারা ৩টি (১৯৮০, ১৯৯৪ এবং ২০১৩) শিরোপা জয়লাভ করেছে। এছাড়াও, নাইজেরিয়া ১৯৯৫ কিং ফাহদ কাপে চতুর্থ স্থান অর্জন করেছে।
ভিন্সেন্ট এনিয়ামা, জোসেফ ইয়োবো, জন অবি মিকেল, রশিদি ইয়াকিনি এবং অবাফেমি মার্টিন্সের মতো খেলোয়াড়গণ নাইজেরিয়ার জার্সি গায়ে মাঠ কাঁপিয়েছেন।

