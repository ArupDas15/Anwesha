সাফারি বুকস অনলাইন এলএলসি হল একটি ডিজিটাল গ্রন্থাগার যা জুলাই ২০০১ সালে প্রতিষ্ঠিত হয়। মার্কিন যুক্তরাষ্ট্রের সেবাস্টোপোল, ক্যালিফোর্নিয়ায় প্রতিষ্ঠানটির প্রধান কার্যালয় অবস্থিত। এছাড়াও বোস্টন ও সান ফ্রান্সিসকোতেও এর দুটো অফিস রয়েছে। ও'র‍্যাইলি মিডিয়া ও পিয়ারসন পিএলসির যৌথ উদ্যোগে সাফারি বুকস অনলাইন প্রতিষ্ঠিত হয়। পরবর্তীতে ২০১৪ সালে ও'র‍্যাইলি মিডিয়া পিয়ারসনের সব শেয়ার কিনে নিলে প্রতিষ্ঠানটির সম্পূর্ণ কর্তৃত্ব ও'র‍্যাইলির হাতে চলে আসে। সাফারি বুকস অনলাইন এলএলসি প্রকাশনা প্রতিষ্ঠান ও'র‍্যাইলির একটি সম্পূরক প্রতিষ্ঠান।
সাফারিতে বিভিন্ন ধরনের ইবুক, ভিডিও, শর্ট কাটস (সংক্ষিপ্ত আকারের কন্টেন্ট), পাণ্ডুলিপি ইত্যাদি পাওয়া যায়। ও'র‍্যাইলি মিডিয়ার প্রকাশিত কন্টেন্ট ছাড়াও সাফারিতে প্রায় ২০০ প্রতিষ্ঠানের কন্টেন্ট রয়েছে। সাফারিতে কন্টেন্ট প্রদানকারী প্রতিষ্ঠানগুলোর মধ্যে রয়েছে এডিসন ওয়েসলি, প্রেন্টিস হল, পিচপেট, জন ওয়াইলি এন্ড সনস, মাইক্রোসফট প্রেস, এডবি প্রেস, সিসকো প্রেস, ম্যানিং পাব্লিকেশনস, প্যাক্ট, এসএএস পাবলিশিং, আইবিএম প্রেস, এফটি প্রেস এবং ফোকাল প্রেস ইত্যাদি। বিভিন্ন ধরনের চাঁদা প্রদানের মাধ্যমে ব্যবহারকারিরা এইসব কন্টেন্ট ব্যবহার করতে পারেন। ব্যক্তিগত ব্যবহার ও সম্মিলিত ব্যবহার ইত্যাদি বিভিন্ন ধরনের ব্যবহারের উপর ভিক্তি করে চাঁদার পরিমাণ ভিন্ন ভিন্ন রকম হয়ে থাকে।
বিভিন্ন পেশাজীবী সংগঠন যেমন আইইইই কম্পিউটার সোসাইটির সদস্য ও চাঁদা প্রদানকারী সদস্যরা বিভিন্ন প্ল্যানের আওতায় সাফারি ব্যবহার করতে পারেন। সাফারি এইসব পেশাজীবী সংগঠনের সদস্যদের প্রিমিয়াম সাফারি একাউন্ট ব্যবহার করার ক্ষেত্রে মূল্যছাড় দিয়ে থাকে।