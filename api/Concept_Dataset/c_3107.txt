রূপা গঙ্গোপাধ্যায় অথবা রূপা গাঙ্গুলী (ইংরেজি:  Roopa Ganguly) (জন্মঃ ২৫ নভেম্বর , ১৯৬৬) হলেন একজন ভারতীয় অভিনেত্রী, নেপথ্য গায়িকা ও সাংসদ। এই অভিনেত্রী ভারতীয় চলচ্চিত্রের অন্যতম প্রধান মুখ এবং মৃণাল সেন, অপর্ণা সেন, গৌতম ঘোষ ও ঋতুপর্ণ ঘোষের মত প্রখ্যাত পরিচালকদের ছবিতে অভিনয় করেছেন।বিজয় চট্টোপাধ্যায়ের নিরুপমা (১৯৮৬) ছবিতে প্রথম অভিনয় করেন রূপা। রমাপ্রসাদ বণিকের মুক্তবন্ধ (১৯৮৭) ধারাবাহিকে অভিনয় করার পরে তার পরিচিতির বিস্তার হয়। বি আর চোপড়ার মহাভারত ধারাবাহিকে দ্রৌপদীর ভুমিকায় অভিনয় করে তিনি খ্যাতির শীর্ষে পৌঁছে যান। ২০১১ সালে অদিতি রায়ের অবশেষে ছবিতে দূরে কোথাও ও আজি বিজন বনে এই দুটি রবীন্দ্রসঙ্গীতের জন্য তিনি শ্রেষ্ঠ নেপথ্য গায়িকার জাতীয় পুরস্কার অর্জন করেন।