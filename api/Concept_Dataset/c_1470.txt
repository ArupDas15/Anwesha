হারিয়েত আন্দারসন (সুয়েডীয়: Harriet Andersson, জন্ম: ১৪ ফেব্রুয়ারি, ১৯৩২) হলেন একজন সুয়েডীয় অভিনেত্রী। তিনি সুইডেনের বাইরে মূলত ইংমার বারিমানের অনেকগুলো চলচ্চিত্রে অভিনয়ের জন্য পরিচিত।
হারিয়েতের অভিনয়ে হাতেখড়ি হয়েছিল গানের অনুষ্ঠান ও কিছু সিনেমায় শিশু-কিশোর চরিত্রে অভিনয়ের মাধ্যমে। ১৯৫৩ সালে ইংমার বারিমান তাকে সামার উইথ মনিকা সিনেমার মুখ্য চরিত্রে অভিনয় করান এবং এটিই তাকে সবার কাছে সুপরিচিত করে তোলে। পরবর্তীতে সিনেমার শ্যুটিং এবং সিনেমা জগতের বাইরেও হারিয়েত ও বারিমানের সম্পর্ক বজায় থাকে এবং একেক সময় একেক মাত্রা পায়। ১৯৫২ থেকে ১৯৫৫ সালের মধ্যে বারিমানের আরও চারটি সিনেমায় তিনি অভিনয় করেন।
এগুলোর কারণে তিনি আন্তর্জাতিক পরিমণ্ডলে "বারিমান তারকা" হিসেবে পরিচিতি পেয়ে যান। বারিমানের সিনেমায় তার অভিনীত সবগুলো চরিত্রের একটি সাধারণ বৈশিষ্ট্য হচ্ছে "ইন্দ্রিয়সুখাসক্তি"। বারিমানের হাতে আবিষ্কৃত হওয়ার পর হারিয়েত মঞ্চ, টেলিভিশন, সিনেমা সবখানেই অভিনয় করেছেন। Mai Zetterling ও Jörn Donner মতো চলচ্চিত্রকারদের সাথেও কাজ করেন এবং Donner কেই পরবর্তীকালে বিয়ে করেন। এরপর বারিমানের সাথে কাজ করার জন্য আবার কয়েকবার ফিরে এসেছেন, যেমন ১৯৬১ সালে থ্রু আ গ্লাস ডার্কলি, ১৯৭২ সালে ক্রাইস অ্যান্ড হুইস্পার্‌স এবং ১৯৮২ সালে ফানি অ্যান্ড আলেকজান্ডার-এ তিনি অভিনয় করেছেন।