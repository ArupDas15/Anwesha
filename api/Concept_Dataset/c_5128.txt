লক্ষ্য ২০০৪ সালের একটি ভারতীয় হিন্দি ভাষার যুদ্ধ-নাটক চলচ্চিত্র। এই সিনেমার পরিচালনায় ছিলেন ভারতের স্বনামধন্য কবি, গীতিকার এবং চিত্রনাট্যকার জাভেদ আখতারের তনয় দক্ষ পরিচালক ফারহান আখতার ও প্রযোজনায় ফারহান আখতার এবং রিতেশ সিধওয়ানি। ভারত সেনার লেফটেন্যান্ট ও পরবর্তিতে পরিস্থিতির জেরে একজন ভারপ্রাপ্ত ক্যাপ্টেন, করণ শের্গিল এর ভূমিকায় অভিনয় করেছেন জনপ্রিয় অভিনেতা হৃতিক রোশন। এই ছবিতে বিভিন্ন সহায়ক চরিত্রে আরো অভিনয় করেন ভারতীয় চলচ্চিত্র ইতিহাসের অন্যতম খ্যাতিমান শিল্পী অমিতাভ বচ্চন, হিন্দি চলচ্চিত্র জগতের অন্যতম বিশিষ্ট অভিনেতা, স্বর্গীয় ওম পুরি, বোমান ইরানি, জনপ্রিয় অভিনেত্রী প্রীতি জিনতা ও অন্যান্যরা। ছবির কাহিনী একজন লক্ষ্যহারা যুবক করণ শের্গিলকে নিয়ে যার রোমিলা দত্তার (প্রীতি জিনতা) সংস্পর্শে এসে জীবন সম্পর্কে দৃষ্টিকোণ পাল্টে যায় ও দৃঢ় সংকল্প নিয়ে ভারত সেনার একজন অফিসার হওয়ার দিকে সে কঠোর পরিশ্রম করে। এটি ১৯৯৯ সালের কারগিল যুদ্ধের সময়কার কাল্পনিক পটভূমিতে বানানো একটি চলচ্চিত্র। এই চলচ্চিত্র দেখে ভারতে বহু যুবক ভারতীয় সেনায় ভর্তি হতে অনুপ্রাণিত হয়।