প্রধানমন্ত্রীর কার্যালয় (বাংলাদেশ) গণপ্রজাতন্ত্রী বাংলাদেশ সরকারের প্রধান নির্বাহী তথা সরকার প্রধান অর্থাৎ বাংলাদেশের প্রধানমন্ত্রীর সরকারি কার্যালয়। ১৯৯০ থেকে দেশের রাজধানী ঢাকা শহরের তেজগাঁওস্থ পুরোনো জাতীয় সংসদ ভবনটি প্রধানমন্ত্রীর কার্যালয় হিসেবে ব্যবহৃত হচ্ছে। বাংলাদেশের প্রধানমন্ত্রী সাধারণত এখানে প্রতিদিন সরকারি কার্যাবলী সম্পাদন করেন এবং এখানেই মন্ত্রীপরিষদের সভা অনুষ্ঠিত হয়। তবে বাংলাদেশ সচিবালয়েও প্রধানমন্ত্রীর সরকারি দপ্তর রয়েছে যেখানে তিনি মাঝে মাঝে গমন করেন, সরকারি কার্যাদি সম্পাদন করেন এবং মন্ত্রিপরিষদের সভায় সভাপতিত্ব করেন।