৭ খুন মাফ (অনু. ৭ হত্যা ক্ষমা), আন্তর্জাতিকভাবে সেভেন সিনস ফরগিভেন নামে মুক্তি পেয়েছিল, এটি একটি ২০১১ সালের ভারতীয় নব্য-নোয়ার ব্ল্যাক কমেডি নাট্য চলচ্চিত্র। এটি পরিচালনা, সহ-রচনা এবং সহ-প্রযোজনা করেছিলেন বিশাল ভারদ্বাজ। এই ছবিতে প্রধান চরিত্রে অভিনয় করেছিলেন প্রিয়াঙ্কা চোপড়া এছাড়াও সহ ভূমিকায় ছিলেন ভিভান শাহ, ইরফান খান, অন্নু কাপুর, নীল নিতিন মুকেশ, জন আব্রাহাম, আলেকজান্ডার ডায়াচেঙ্কো, নাসিরুদ্দিন শাহ্ এবং ঊষা উথুপ। ছবিতে একজন কুহকিনী নারী সুসানা আন্না-মেরি জোহানেসের গল্প বলা হয়েছে, সে একজন ইঙ্গ-ভারতীয় মহিলা, যে প্রেমের অনন্তকালীন অনুসন্ধানে সাতটি মৃত্যুর কারণ হয়েছিল।
৭ খুন মাফ রাস্কিন বন্ড রচিত সুসানা'স সেভেন হাসবেন্ডস ছোটগল্পের রূপান্তর। ছোটগল্পে একটি চিত্রনাট্যের সম্ভাবনা দেখার পর ভরদ্বাজ বন্ডকে অনুরোধ করেছিলেন গল্পটিকে চলচ্চিত্রের জন্য অভিযোজিত করার। বন্ড তাঁর চার পৃষ্ঠার ছোট গল্পটি একটি ৮০-পৃষ্ঠার উপন্যাসে প্রসারিত করেছিলেন, এবং পরে ভরদ্বাজ ম্যাথিউ রবিনসের সাথে চিত্রনাট্য সহ-রচনা করেছিলেন। চলচ্চিত্রের সঙ্গীতও করেছিলেন ভারদ্বাজ এবং গানের কথা লিখেছিলেন গুলজার। মূল চিত্রফ্রহণ কাশ্মীর থেকে শুরু হয়েছিল, এর পর কুর্গে ব্যাপক চিত্রগ্রহণ করা হয়েছিল।
ছবিটি মুক্তি পেয়েছিল ২০১১ সালের ১৮ই ফেব্রুয়ারি, এটি সর্বজনীন প্রশংসামূলক সমালোচনা পেয়েছিল, চোপড়ার অভিনয় বিশেষভাবে প্রশংসিত হয়েছিল। সর্বজনীন প্রশংসামূলক সমালোচনা সত্ত্বেও, ৭ খুন মাফ বক্স-অফিসে ভাল প্রদর্শন করতে পারেনি। তবে এর নির্মাতাদের মতে, এটি মোট আয় করেছিল ₹৩৩ কোটি (US$৪.৪৬ মিলিয়ন), এর মধ্যে ছিল এর বক্স-অফিস আয় এবং টেলিভিশন-সঙ্গীত-হোম-ভিডিও অধিকারের আয়। এর নির্মাণ ব্যায় ছিল ₹১৫ কোটি (US$২.০৩ মিলিয়ন)। এটির প্রথম অভিনয় হয়েছিল ৬১তম বার্লিন আন্তর্জাতিক চলচ্চিত্র উৎসবে, এটি ভারতজুড়ে বেশ কয়েকটি পুরস্কার প্রদান অনুষ্ঠানে প্রশংসা পেয়েছিল। ৫৭তম ফিল্মফেয়ার পুরস্কার আয়োজনে ৭ খুন মাফ চারটি বিভাগে মনোনয়ন পেয়েছিল, দুটি জিতেছিল: চোপড়ার জন্য সেরা অভিনেত্রী- সমালোচক পুরস্কার এবং উথুপ এবং রেখা ভারদ্বাজের গান "ডার্লিং" এর জন্য শ্রেষ্ঠ নারী নেপথ্য কণ্ঠশিল্পী পুরস্কার।