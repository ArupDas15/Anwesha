সেরিয়ে আ (ইতালীয় উচ্চারণ: [ˈsɛːrje ˈa]), ইতালীয় পেশাদার ফুটবলের সর্বোচ্চ ফুটবল লীগ। ১৯২৯-৩০ মৌসুম হতে সেরিয়ে আ ৮০ বছরেরও অধিক সময় হতে অনুষ্ঠিত হয়ে আসছে। সেরিয়ে আ বিশ্বের অন্যতম সেরা ফুটবল লীগ হিসেবে বিবেচিত এবং তা ৯০ দশক থেকে মধ্য সহস্রাব্দ পর্যন্ত শ্রেষ্ঠ ফুটবল লীগ ছিল। সেরিয়ে আ-এর দলগুলো সর্বাধিক ২৬ বার উয়েফা চ্যাম্পিয়নস লীগের ফাইনালে অংশগ্রহণ করে। তার মাঝে তারা ১২ বার শিরোপা লাভ করে। উয়েফা চ্যাম্পিয়নস লীগ এবং উয়েফা ইউরোপা লীগে ক্লাব পারফরম্যান্সের উপর ভিত্তি করে উয়েফার রেটিং অনুযায়ী, সেরিয়ে আ ইউরোপিয়ান লীগগুলোর মধ্যে ৪র্থ স্থান অধিকার করে আছে। স্পেনিশ লা লিগা, ইংলিশ প্রিমিয়ার লীগ, এবং জার্মান বুন্দেসলিগা যথাক্রমে প্রথম তিনটি স্থানে আছে।