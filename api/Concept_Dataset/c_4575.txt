ভিক্ষাটন (সংস্কৃত: भिक्षाटन; Bhikṣāṭana; আক্ষরিক অর্থে, ‘‘ভিক্ষার্থে পরিব্রাজন বা তীর্থপর্যটন’’) বা ভিক্ষাটনমূর্তি (Bhikṣāṭanamūrti) হলেন "পরম পরিব্রাজক (ভিক্ষাজীবী সন্ন্যাসী)" বা "পরম ভিক্ষুক" রূপে হিন্দু দেবতা শিবের এক বিশেষ মূর্তি। এই মূর্তিতে শিব নগ্ন, চতুর্ভূজ, নানা অলংকারে ভূষিত ও ভিক্ষাপাত্রধারী; অনুগত ভূতপ্রেত ও কামার্ত নারীগণকে এই মূর্তিতে তাঁর অনুচররূপে দেখা যায়।
হিন্দুশাস্ত্রে বলা হয়েছে যে, ভিক্ষাটন হলেন শিবের ভয়ংকর রূপ ভৈরবের একটি শান্ত মূর্তি। ভৈরবের দু’টি ভয়ংকর রূপের উল্লেখ পাওয়া যায়। একটি রূপে তিনি ব্রহ্মার শিরশ্ছেদ করেছিলেন এবং অপর রূপে তিনি বিষ্ণুর দ্বাররক্ষক বিশ্বকসেনকে হত্যা করেন। ভিক্ষাটন রূপটি হল ভৈরবের এই দুই ভয়ংকর রূপের মধ্যবর্তী পর্যায়। হিন্দু ধর্মাবলম্বীরা বিশ্বাস করেন, ব্রহ্মার পঞ্চম মস্তক ছেদনের পাপ স্খালন করতে ভৈরব ভিক্ষাটন রূপ ধারণ করেছিলেন। তারপর নগ্ন কপালী বা কাপালিকের বেশ ধারণপূর্বক তিনি ব্রহ্মাণ্ড পরিভ্রমণ শুরু করেন এবং ব্রহ্মার করোটিকে (মাথার খুলি) ভিক্ষাপাত্র হিসাবে ব্যবহার করে ভিক্ষাবৃত্তি অবলম্বন করেন। শেষে পবিত্র বারাণসী নগরীতে উপনীত হয়ে তিনি কৃত পাপের প্রায়শ্চিত্ত করে ভিক্ষাটন রূপ পরিত্যাগ করেন।
অপর এক কিংবদন্তি অনুসারে, ভিক্ষাটন ঋষিদের অজ্ঞতা দূর করতে এবং তাঁদের সত্য জ্ঞানের পথে পরিচালিত করতে দারুকবনে গমন করেন। সেখানে তাঁকে ভিক্ষা দিতে উপস্থিত হওয়া ঋষিপত্নীদেরকে তিনি প্রলুব্ধ করেন। ভিক্ষাটনের সেই ‘‘পাষণ্ডোচিত’’ মূর্তি ও কার্যে ভীত হয়ে ঋষিগণ তাঁর সঙ্গে এক দীর্ঘমেয়াদী সংঘাতে জড়িয়ে পড়েন। শেষ পর্যন্ত ভিক্ষাটনই জয়লাভ করেন এবং তাঁর বিমূর্ত প্রতীক লিঙ্গের পূজা প্রবর্তন করেন। এই কিংবদন্তিরই একটি পাঠান্তরে পাওয়া যায়, ভিক্ষাটন নৃত্যাধিশ্বররূপে নটরাজ রূপ ধারণ করেছিলেন।
ভিক্ষাটন মূর্তিটি দক্ষিণ ভারতে জনপ্রিয় হলেও উত্তর ভারতে এই রূপটির গুরুত্ব অল্পই। ভিক্ষাটনের পৃথক কোনও মন্দির না থাকলেও অনেক প্রস্তরনির্মিত মন্দিরগাত্রে তাঁর মূর্তি খোদিত থাকে, তিনি পূজিত হন আবরণ-দেবতা বা পার্শ্ব-দেবতারূপে এবং প্রায় প্রতিটি প্রধান তামিল শিব মন্দিরের উৎসবে তাঁর ব্রোঞ্জনির্মিত মূর্তি শোভাযাত্রায় অংশগ্রহণ করে। অনেক তামিল স্তোত্রে ভিক্ষাটনের পরিব্রাজনের কাহিনি গীত হয়েছে। বহু স্তোত্রেই প্রতিধ্বনিত হয়েছে তাঁর রূপে মোহিত নারীর হৃদয়ব্যাকুলতা।