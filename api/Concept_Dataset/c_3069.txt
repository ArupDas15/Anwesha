বাংলাদেশ ফুটবল ফেডারেশন (ইংরেজি: Bangladesh Football Federation; এছাড়াও সংক্ষেপে বিএফএফ এবং বাফুফে নামে পরিচিত) হচ্ছে বাংলাদেশের ফুটবলের সর্বোচ্চ নিয়ন্ত্রক সংস্থা। এই সংস্থাটি ১৯৭২ সালে প্রতিষ্ঠিত হয়েছে। এটি প্রতিষ্ঠার ৪ বছর পর ফুটবলের সর্বোচ্চ সংস্থা ফিফার সদস্যপদ লাভ করে, এর পাশাপাশি প্রতিষ্ঠার ২ বছর পর ১৯৭৪ সালে সংস্থাটি তাদের আঞ্চলিক সংস্থা এএফসির সদস্যপদ লাভ করে। এই সংস্থার সদর দপ্তর বাংলাদেশের রাজধানী ঢাকার মতিঝিলের বঙ্গবন্ধু জাতীয় স্টেডিয়ামের নিকটবর্তী বিএফএফ ভবনে অবস্থিত।
এই সংস্থাটি বাংলাদেশের পুরুষ, নারী এবং অনূর্ধ্ব-২৩ দলের পাশাপাশি ঘরোয়া ফুটবলে বাংলাদেশ প্রিমিয়ার লীগ, বাংলাদেশ চ্যাম্পিয়নশিপ লীগ এবং ফেডারেশন কাপের মতো প্রতিযোগিতার সকল কার্যক্রম পরিচালনা করে। ২০১৫ সালে সংস্থাটি এএফসি থেকে অ্যাসপায়ারিং মেম্বার অ্যাসোসিয়েশন অব দ্য ইয়ার এর পুরস্কার জয়লাভ করেছে। বর্তমানে বাংলাদেশ ফুটবল ফেডারেশনের সভাপতির দায়িত্ব পালন করছেন কাজী সালাউদ্দিন এবং সাধারণ সম্পাদকের দায়িত্ব পালন করছেন মুহাম্মদ আবু নাঈম সোহাগ।