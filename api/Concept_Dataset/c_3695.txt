রুশ প্রিমিয়ার লীগ (আরপিএল; রুশ: Российская премьер-лига; РПЛ; এছাড়াও রুশ প্রিমিয়ার লিগা নামে পরিচিত) হচ্ছে পুরুষদের ফুটবল ক্লাবগুলোর মধ্যে আয়োজিত একটি রুশ পেশাদার লীগ। এই লীগটি রুশ ফুটবল লীগ পদ্ধতির শীর্ষস্তরের ফুটবল প্রতিযোগিতা। রুশ ফুটবল ইউনিয়ন দ্বারা পরিচালিত রুশ প্রিমিয়ার লীগে সর্বমোট ১৬টি ক্লাব প্রতিযোগিতা করে থাকে; যার মধ্য হতে পয়েন্ট টেবিলের নিচের দিকের দল ফুটবল জাতীয় লীগে অবনমিত হয়।
রুশ প্রিমিয়ার লীগের প্রতিটি মৌসুমে প্রতিটি ক্লাব একে অপরের সাথে দুইটি করে ম্যাচ খেলে; যার মধ্যে একটি হচ্ছে হোম ম্যাচ এবং অন্যটি হচ্ছে অ্যাওয়ে ম্যাচ। প্রতিটি মৌসুমের শেষে, নীচের দুটি ক্লাবটি স্বয়ংক্রিয়ভাবে রুশ ফুটবল লীগ পদ্ধতির দ্বিতীয় স্তরে অবনমিত হয়। একই সাথে, রুশ ফুটবল জাতীয় লীগের চ্যাম্পিয়ন এবং দ্বিতীয় স্থান অধিকারী দল স্বয়ংক্রিয়ভাবে রুশ প্রিমিয়ার লীগে উন্নীত হয়।

