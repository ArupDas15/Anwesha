নারীবাদী বিজ্ঞানদর্শন (Feminist philosophy of science) হচ্ছে নারীবাদী দর্শন এর একটি শাখা যা জানার চেষ্টা করে, কিভাবে বৈজ্ঞানিক উপায়ে জ্ঞানার্জন সমাজে লিঙ্গ ও লৈঙ্গিক ভূমিকার দ্বারা প্রভাবিত হয়েছে। নারীবাদী বিজ্ঞান দার্শনিকগণ প্রশ্ন করেন, কিভাবে বৈজ্ঞানিক গবেষণা ও জ্ঞান নিজেই প্রভাবিত হয়, এবং সামাজিক ও পেশাগত কাঠামোতে এতে আপোশ করা হয়, যেই কাঠামোতে গবেষণা ও জ্ঞান প্রতিষ্ঠিত ও অস্তিত্ববান হয়ে থাকে। নারীবাদী বিজ্ঞানদর্শনকে বিজ্ঞানদর্শন এবং নারীবাদী বিজ্ঞান পাণ্ডিত্যের সাধারণ ক্ষেত্র হিসেবে দেখা হয়, এবং ১৯৭০ এর দশকে এটি উল্লেখযোগ্য মাত্রায় মনোযোগ আকর্ষণ করে।
নারীবাদী জ্ঞানতত্ত্ব প্রায়ই "অবস্থিত জ্ঞান" (situated knowledge) এর উপরে জোড় দেয়, যা কোন বিষয়ের উপর কোন ব্যক্তির নিজস্ব দৃষ্টিভঙ্গির দ্বারা প্রতিষ্ঠিত হয়। নারীবাদী দার্শনিকগণ প্রায়ই শিক্ষায়তনিক ক্ষেত্রে নারী বিজ্ঞানীদের বিজ্ঞানে নিম্ন-প্রতিনিধিত্ব এবং বর্তমান বিজ্ঞানের পুরুষকেন্দ্রিক পক্ষপাতের সম্ভাবনাকে তুলে ধরে। বৈজ্ঞানিক তত্ত্বগুলোকে পুরুষের জ্ঞানীয় রীতি ও যৌক্তিক রীতির সাথে অধিক সামঞ্জস্যপূর্ণ হবার অভিযোগে অভিযুক্ত করা হয়েছে। নারীবাদী জ্ঞানতত্ত্ব প্রস্তাব করে, বর্তমান বৈজ্ঞানিক তত্ত্বগুলোতে নারীসুলভ চিন্তাধারা এবং বিচারধারাকে যুক্ত করলে বৈজ্ঞানিক দৃষ্টিভঙ্গি আরও উন্নত ও সম্প্রসারিত হবে, যেখানে এই নারীসুলভ চিন্তাধারা ও বিচারধারা বর্তমান বৈজ্ঞানিক তত্ত্বসমূহে অবমূল্যায়িত। নারীবাদী বিজ্ঞানদর্শনের সমর্থনকারীগণ বলেন, এটি এমন বিজ্ঞানদর্শন তৈরিরও পথ নির্দেশনা দিতে পারে যা জনসাধারণের কাছে বিজ্ঞানদর্শনকে আরও ভাল করে তুলে ধরবে এবং জনসাধারণ এর ফলে আরও বেশি করে বিজ্ঞানদর্শনের আলোচনায় প্রবেশাধিকার লাভ করবে। নারীবাদী বিজ্ঞানদর্শন এর চর্চাকারীগণ বৈজ্ঞানিক ক্ষেত্রগুলোতে লৈঙ্গিক সমতাকে উৎসাহিত করতে এবং নারী বিজ্ঞানীদের অর্জনগুলোর অধিক স্বীকৃতি দেবার উপায় অনুসন্ধান করেন।
সমালোচকগণ বলেন, নারীবাদী বিজ্ঞানদর্শনের সমর্থনকারীদের রাজনৈতিক প্রতিশ্রুতিসমূহ আধুনিক বৈজ্ঞানিক বস্তুনিষ্ঠতা বা বিষয়গততার সাথে সামঞ্জস্যপূর্ণ নয়। সমালোচকগণ বৈজ্ঞানিক পদ্ধতির সর্বজনবিহিত বস্তুনিষ্ঠতা এবং জ্ঞান তৈরির "মূল্য-বিহীন" পদ্ধতির জন্য এর সফলতাকে জোড় দেন।

