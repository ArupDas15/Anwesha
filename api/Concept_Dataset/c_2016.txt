এইচএসবিসি হোল্ডিং পিএলসি বা এইচএসবিসি হল একটি বহুজাতিক ব্যাংকিং সেবা প্রদানকারী প্রতিষ্ঠান । যুক্তরাজ্যের লন্ডনে এর সদর দফতর অবস্থিত। এটি পৃথিবীর অন্যতম বৃহৎ ব্যাংক। ১৯৯১ সালে দি হংকং এন্ড সাংহাই ব্যাংকিং কর্পোরেশন থেকে নতুন একটি হোল্ডিং কোম্পানি গঠিত হয়ে এইচএসবিসি তে রূপ নেয়। এর পূর্বোক্তোন কোম্পানি দি হংকং এন্ড সাংহাই ব্যাংকিং কর্পোরেশন হংকং এবং সাংহাইতে ১৮৬৫ সালে সর্বপ্রথম এর শাখা খোলে।আফ্রিকা, এশিয়া, ইউরোপ এবং দক্ষিণ আমেরিকা সহ প্রায় ৮৫ টি দেশে এইচএসবিসির প্রায় ৭২০০ টি অফিস রয়েছে। সারা বিশ্বজুড়ে প্রতিষ্ঠানটির গ্রাহক সংখ্যা প্রায় ৮৯ মিলিয়ন। ৩১ ডিসেম্বর ২০১২ এর পরিসংখ্যান অনুযায়ী প্রতিষ্ঠানটির মোট সম্পদের পরিমাণ প্রায় ২.৬৯৩ বিলিয়ন মার্কিন ডলার যার প্রায় অর্ধেক সম্পদ রয়েছে ইউরোপে , মধ্যপ্রাচ্য ও আফ্রিকায় রয়েছে চার ভাগের এক ভাগ এবং এশিয়া প্যাসিফিক ও আমেরিকায় রয়েছে বাকী চার ভাগের এক ভাগ। ফোর্বস ম্যাগাজিনের মতে এটি সম্পদের দিক দিয়ে ২০১২ সালের পৃথিবীর সর্ববৃহৎ ব্যাংক এবং পৃথিবীর ষষ্ঠ বৃহৎ পাবলিক লিমিটেড কোম্পানি।এইচএসবিসি মূলত চারটি প্রধান ব্যবসায়িক কর্মকাণ্ড পরিলানা করে থাকে। এর মধ্যে রয়েছে বিনিয়োগ ব্যাংকিং, গ্লোবাল ব্যাংকিং, সম্পদ ব্যবস্থাপনা ও ব্যক্তিগত ব্যাংকিং।ব্যাংকটি বিশ্বের অন্যতম বৃহৎ দুটি শেয়ার বাজার হংকং এবং লন্ডন স্টক মার্কেটে নিবন্ধিত। ৬ জুলাই ২০১২ এর উপাত্ত অনুযায়ী প্রতিষ্ঠানটির মোট বাজার মূল্য ছিল ১০২.৭ বিলিয়ন মার্কিন ডলার। এটি রয়েল ডাচ শেল কোম্পানির পরে লন্ডন স্টক এক্সচেঞ্জে সর্ববৃহৎ কোম্পানি।