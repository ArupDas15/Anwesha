পাল্ম দর (ফরাসি: Palme d'Or; ইংরেজি: Golden Palm) ফ্রান্সের কান শহরে প্রতি বছর অনুষ্ঠিত কান চলচ্চিত্র উৎসবে প্রদত্ত সর্বোচ্চ পুরস্কার যা সাধারণত উৎসবের সেরা চলচ্চিত্রের পরিচালককে দেয়া হয়। ফরাসি ভাষায় পাল্ম দর-এর অর্থ "স্বর্ণের পাম পাতা" বা স্বর্ণপত্র যাকে ইংরেজিতে অনেক সময় গোল্ডেন পাম বলা হয়। ১৯৫৪ সাল পর্যন্ত এ নামে কোন পুরস্কারের অস্তিত্ব ছিল না; তখন উৎসবটির সর্বোচ্চ পুরস্কার ছিল গ্রঁ প্রি দু ফেস্তিভাল আঁতেরনাসিওনাল দু ফিল্ম যা সেরা চলচ্চিত্র পরিচালককে দেয়া হতো। সে বছর কান শহরের প্রতীক পাম পাতার আদলে একটি পদক নির্মাণের উদ্যোগ নেয়া হয়। ১৯৫৫ সালে প্রথম পাল্ম দর প্রদান করা হয় মার্টি সিনেমার জন্য মার্কিন চলচ্চিত্রকার ডেলবার্ট মান-কে।

