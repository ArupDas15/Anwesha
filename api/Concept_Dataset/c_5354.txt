দ্য গ্রেট আর্টিস্ট ছিল যুক্তরাষ্ট্রের সেনাবাহিনীর অন্তর্গত বিমান বাহিনীর ৫০৯তম কম্পোজিট গ্রুপের ৩৯৩ বম্বার স্কোয়াড্রনের একটি বি-২৯ বোমারু বিমান। এই বিমানটি এর কর্মজীবনে দ্বিতীয় বিশ্বযুদ্ধ চলাকালীন সময়ে জাপান অধিকৃত প্রশান্ত মহাসাগরীয় দ্বীপপুঞ্জে বোমা বর্ষণের কাজে নিয়োজিত ছিল। কিন্তু এই বিমানটি অন্যান্য বোমারু বিমানের চেয়ে বিখ্যাত হওয়ার কারণ যেসময় হিরোশিমা ও নাগাসাকিতে পারমাণবিক বোমাবর্ষণ করা হয় তখন এটি হিরোশিমা ও নাগাসাকি উভয় স্থানেই উপস্থিত ছিল এবং এটিই একমাত্র বিমান যা দুটি পারমাণবিক বোমা হামলার সময় সেখানে ছিল।
জাপানের আত্মসমর্পণের মাধ্যমে দ্বিতীয় বিশ্বযুদ্ধ শেষ হলে এই বিমানটিকে আমেরিকায় নিয়ে যাওয়া হয় এবং সেখানে ১৯৪৮ সালের সেপ্টেম্বরে গুস বে বিমান ঘাঁটি থেকে উড্ডয়নের সময় দুর্ঘটনার কবলে পড়লে এটির ব্যাপক ক্ষতি সাধন হয়। দুর্ঘটনার ফলে মেরামতের অযোগ্য হয়ে পড়ায় পরবর্তীতে একে ভেঙে ফেলা হয়।

