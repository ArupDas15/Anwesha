নাবিক বা মাঝি হচ্ছেন একজন ব্যক্তি যিনি যেকোনো আকার বা ধরনের নৌকা পরিচালনা করেন, নৌবাহিনীর কর্মী বা উপকূল রক্ষক। ব্যাপক অর্থে নাবিক এমন একজন নৌকা চালক, যিনি নৌকা চালিয়ে জীবিকা নির্বাহ করেন।
নদ-নদী, খাল-বিলসহ বিভিন্ন জলাশয়ে নৌকা চালিয়ে যাত্রীদের কাছ থেকে ভাড়া নিয়ে বা কোনো মালামাল নৌপথে পরিবহন করে তার ভাড়া সংগ্রহ করে তার সংসার চালান একজন পেশাদার মাঝি। আবহমান কাল থেকেই নদীসংলগ্ন অঞ্চলের জলপথগুলোতে মানুষকে পারাপারের দায়িত্ব পালন করে আসছেন মাঝিরা। নদীমাতৃক দেশগুলোতে তাই শিল্প-সাহিত্য অঙ্গনে বারবার উঠে এসেছে মাঝি চরিত্রটি। সাহিত্যে মাঝি, হাল ধরে পথ প্রদর্শনকারী হিসেবে সমাদৃত। তবে নদ-নদীর নাব্যতা হারানোর সঙ্গে পাল্লা দিয়েই অনেক মাঝি এই পেশা ছেড়ে অন্য পেশায় চলে যান। ফলে এই পেশার লোকজনের সংখ্যাও কমে আসছে দিন দিন।

