জীববিজ্ঞানের আলোচনায় কোষীয় সঙ্কেত প্রেরণ ও গ্রহণ কোষসমূহের মৌলিক কর্মকাণ্ডগুলিকে নিয়ন্ত্রণকারী এবং বহুকোষীয় কর্মকাণ্ডের মধ্যে সমন্বয়কারী যোগাযোগ প্রক্রিয়ার একটি অংশ। কোষগুলি তাদের পরিপার্শ্বস্থ অণুপরিবেশ সঠিকভাবে অনুধাবন করতে এবং এর থেকে আগত বিভিন্ন সঙ্কেতের প্রত্যুত্তর দিতে পারে কি না, সে ব্যাপারটি বিকাশ, দেহকলা মেরামত, অনাক্রম্যতা এবং স্বাভাবিক দেহকলার সুস্থিতির ভিত্তি হিসেবে কাজ করে। কোষীয় বার্তা প্রেরণ ও গ্রহণে এবং তথ্য প্রক্রিয়াজাতকরণে ত্রুটি ঘটলে কর্কটরোগ বা ক্যান্সার, স্বয়ং-অনাক্রম্যতা, মধুমেহ (ডায়াবেটিস), ইত্যাদির মতো রোগ হতে পারে।রোগীর চিকিৎসার দৃষ্টিকোণ থেকে কোষীয় সঙ্কেত প্রেরণ ও গ্রহণ প্রক্রিয়া বুঝতে পারলে আরও কার্যকরভাবে রোগের চিকিৎসা করা যায়। আবার তাত্ত্বিক দৃষ্টিকোণ থেকে এর সুবাদে গবেষকেরা কৃত্রিম দেহকলা সৃষ্টি করতে পারেন।ব্যবস্থা জীববিজ্ঞান নামক ক্ষেত্রে কোষীয় বার্তা বা সঙ্কেত প্রেরণ ও গ্রহণের জালিকার (নেটওয়ার্ক) অবকাঠামো অধ্যয়ন করা হয় এবং এইসব জালিকাতে পরিবর্তন ঘটলে কীভাবে তা সঙ্কেতায়িত তথ্যের প্রেরণ ও প্রবাহ পরিবর্তন করে (সঙ্কেত সংবহন), তা নিয়েও গবেষণা করা হয়। এই জালিকাগুলি গঠনগত দিক থেকে এক ধরনের জটিল ব্যবস্থা এবং এগুলি একাধিক উদীয়মান ধর্ম প্রদর্শন করতে পারে, যাদের মধ্যে দ্বি-স্থিতিশীলতা (বাইস্টেবিলিটি) এবং অতিসংবেদনশীলতা উল্লেখযোগ্য। কোষীয় বার্তা প্রেরণ ও গ্রহণের জালিকার বিশ্লেষণ করতে পরীক্ষণভিত্তিক ও তাত্ত্বিক উভয় ধরনের কাজেরই সমন্বয় ঘটাতে হয়, যার মধ্যে ছদ্মায়ন (সিমুলেশন) ও প্রতিমান নির্মাণ (মডেলিং) অন্যতম। দূর-পাল্লার ভিন্নস্থানিক বন্ধন কোষীয় সঙ্কেত প্রেরণ ও গ্রহণের একটি গুরুত্বপূর্ণ গাঠনিক উপাদান হিসেবে কাজ করে।প্রতিটি কোষ তার আশেপাশের পরিবেশ থেকে বার্তা বা সঙ্কেত পেয়ে থাকে এবং এর প্রত্যুত্তর প্রদান করে। সঙ্কেতবাহী বা বার্তাবাহী অণু একটি কোষ থেকে নিঃসৃত বা ক্ষরিত হয় বা কোষটির পৃষ্ঠতলে অভিব্যক্ত হয় এবং এগুলি অন্য কোষের গ্রাহক অংশের সাথে আবদ্ধ হয়। এভাবে বহু একক কোষের ক্রিয়াকলাপের পুঞ্জীভবন ও সমন্বয় সাধন সম্ভব হয়। প্রতিটি কোষ বিশেষ বিশেষ বহিঃকোষীয় সঙ্কেতবাহী অণুর প্রত্যুত্তর দেওয়ার জন্য পূর্বপরিকল্পিত করা থাকে। বহিঃকোষীয় সঙ্কেত প্রেরণ ও গ্রহণ সাধারণত নিচের ধাপ অনুযায়ী সংঘটিত হয়। :

বার্তা বা সঙ্কেত প্রেরণকারী কোষের ভেতরে বার্তা বা সঙ্কেতবাহী অণুর সংশ্লেষণ হয় ও এটিকে কোষের বাইরে নির্গত করা হয়;
সঙ্কেতবাহী অণুটি উদ্দীষ্ট কোষে পরিবাহিত হয়;
সঙ্কেতবাহী অণুটি উদ্দীষ্ট কোষের বিশেষ গ্রাহক অংশের সাথে আবদ্ধ হয় এবং ফলে গ্রাহক অংশটি সক্রিয় হয়ে ওঠে;
সঙ্কেত-সংবহন পথের সূচনা হয়।

