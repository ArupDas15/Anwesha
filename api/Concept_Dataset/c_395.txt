দ্য নিউ ইয়র্ক টাইমস (The New York Times) মার্কিন যুক্তরাষ্ট্রের নিউ ইয়র্ক শহর থেকে প্রকাশিত একটি দৈনিক পত্রিকা। আর্থার অক্‌স সুল্‌ৎসবার্গার প্রকাশক এবং এর মালিক দ্য নিউ ইয়র্ক টাইম্‌স কোম্পানি। কোম্পানিটি আরও ১৫টি সংবাদপত্র প্রকাশ করে, যাদের মধ্যে ইন্টারন্যাশনাল হেরাল্ড ট্রিবিউন ও বস্টন গ্লোব অন্যতম। দ্য নিউ ইয়র্ক টাইম্‌স যুক্তরাষ্ট্রের সর্ববৃহৎ মেট্রোপলিটান পত্রিকা। কাঠখোট্টা অবয়ব ও অঙ্গসজ্জার জন্য পত্রিকাটির ডাকনাম "the Gray Lady", তবে এটিই যুক্তরাষ্ট্রের সবচেয়ে গুরুত্বপূর্ণ দৈনিক, এবং একে দেশটির "ঘটনাধারী পত্রিকা" বা "newspaper of record" বলে অভিহিত করা হয়।  অনেকে পত্রিকাটিকে ছোট করে "টাইম্‌স" নামে ডাকেন, তবে এতে দ্য টাইম্‌স (The Times) নামে যুক্তরাজ্য থেকে প্রকাশিত দৈনিকটির নামের সাথে বিভ্রান্তি ঘটার সম্ভাবনা থাকে।