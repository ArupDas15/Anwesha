দাভিদ দে হেয়া কিন্তানা (স্পেনীয় উচ্চারণ: [daˈβið ðe ˈxea kinˈtana], স্পেনীয়: David de Gea; জন্ম: ৭ নভেম্বর ১৯৯০; দাভিদ দে হেয়া নামে সুপরিচিত) হলেন একজন স্পেনীয় পেশাদার ফুটবল খেলোয়াড়। তিনি বর্তমানে ইংল্যান্ডের পেশাদার ফুটবল লীগের শীর্ষ স্তর প্রিমিয়ার লীগের ক্লাব ম্যানচেস্টার ইউনাইটেড এবং স্পেন জাতীয় দলের হয়ে গোলরক্ষক হিসেবে খেলেন।
২০০৩–০৪ মৌসুমে, মাত্র ১৩ বছর বয়সে, স্পেনীয় ফুটবল ক্লাব আতলেতিকো মাদ্রিদের যুব পর্যায়ের হয়ে খেলার মাধ্যমে দে হেয়া ফুটবল জগতে প্রবেশ করেছেন এবং এই দলের হয়ে খেলার মাধ্যমেই তিনি ফুটবল খেলায় বিকশিত হয়েছেন। ২০০৮–০৯ মৌসুমে, প্রথমে আতলেতিকো মাদ্রিদ যুব দলের হয়ে এবং পরবর্তীতে আতলেতিকো মাদ্রিদের হয়ে খেলার মাধ্যমে তিনি তার জ্যেষ্ঠ পর্যায়ের খেলোয়াড়ি জীবন শুরু করেছেন, যেখানে তিনি দুই মৌসুম অতিবাহিত করেছেন; আতলেতিকো মাদ্রিদের হয়ে তিনি ৩৫ ম্যাচে অংশগ্রহণ করেছেন। ২০১১–১২ মৌসুমে, তিনি প্রায় ২৫ মিলিয়ন ইউরোর বিনিময়ে আতলেতিকো মাদ্রিদ হতে ইংরেজ ক্লাব ম্যানচেস্টার ইউনাইটেডে যোগদান করেছেন।
২০০৪ সালে, দে হেয়া স্পেন অনূর্ধ্ব-১৫ দলের হয়ে স্পেনের বয়সভিত্তিক পর্যায়ে অভিষেক করেছিলেন। প্রায় ৮ বছর যাবত স্পেনের বয়সভিত্তিক দলের হয়ে খেলার পর, তিনি ২০১৪ সালে স্পেনের হয়ে আন্তর্জাতিক পর্যায়ে অভিষেক করেছেন; স্পেনের জার্সি গায়ে তিনি এপর্যন্ত ৪৫ ম্যাচে অংশগ্রহণ করেছেন। তিনি স্পেনের হয়ে এপর্যন্ত ২টি ফিফা বিশ্বকাপ (২০১৪ এবং ২০১৮) এবং ২টি উয়েফা ইউরোপীয় চ্যাম্পিয়নশিপে (২০১৬ এবং ২০২০) অংশগ্রহণ করেছেন।
ব্যক্তিগতভাবে, দে হেয়া বেশ কিছু পুরস্কার জয়লাভ করেছেন, যার মধ্যে ২০১৭–১৮ প্রিমিয়ার লীগে গোল্ডেন গ্লাভস জয়লাভ এবং ২০১৮ ফিফপ্রো ফিফা বিশ্ব একাদশে অন্তর্ভুক্তি অন্যতম। দলগতভাবে, দে হেয়া এপর্যন্ত ১২টি শিরোপা জয়লাভ করেছেন, যার মধ্যে ২টি আতলেতিকো মাদ্রিদের হয়ে, ৭টি ম্যানচেস্টার ইউনাইটেডের হয়ে এবং ৩টি স্পেনের হয়ে জয়লাভ করেছেন।