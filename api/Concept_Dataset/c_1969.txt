সাদা বা শ্বেত বা শুভ্র একটি রঙ বা বর্ণ। তিনটি মৌলিক রঙের আলো প্রায় সমান পরিমাণে চোখে আপতিত হলে এবং তা পারিপার্শ্বিকের চেয়ে উজ্জ্বলতর হলে চোখে যে রঙ দর্শনের অনুভূতি জন্মায়, তাই হলো সাদা। সাদা দর্শনে কোন হিউ (hue) এবং ধূসরতা থাকে না।
অনেক উপায়ে সাদা আলো উৎপন্ন হতে পারে। সূর্যের আলো সাদা রঙের একটি উৎস, যে বৈদ্যুতিক বাতিতে কোন বস্তুকে উত্তপ্ত করে তা থেকে আলো পাওয়া যায়, তাও সাদা আলো দেয়। আধুনিক ফ্লুরোসেন্ট বাতি এবং এলইডি বা লাইট এমিটিং ডায়োড থেকেও সাদা আলো পাওয়া যায়। কোন বস্তু যদি তার উপর আপতিত আলোকে পরিবর্তন না করে প্রতিফলিত করে তবে তা সাদা বলে প্রতীয়মান হয় যদি না তা সমভাবে আলোর প্রতিফলন ঘটিয়ে দর্পণে রূপ নেয়।
মেঘ, তুষার, ফুল ইত্যাদির মত সাদা বস্তু প্রকৃতিতে অহরহই দেখা যায়। তাই মনুষ্য সংস্কৃতিতে প্রায়ই সাদার উল্লেখ পাওয়া যায়, বিশেষ করে শুদ্ধতা এবং পরিচ্ছন্নতার ক্ষেত্রে। সাদা এবং কালোর মধ্যের চরম পার্থক্যের কারণে প্রায়ই বৈপরীত্ব বোঝাতে সাদা-কালো ব্যবহৃত হয়। চৈনিক সংস্কৃতির মতো কোনো কোনো সংস্কৃতিতে সাদা মৃত্যুর প্রতীক। অপরপক্ষে অনেক সংস্কৃতিতে সাদা শুদ্ধতা, মুক্তি এবং স্বাস্থ্যগত বিশুদ্ধতা বোঝায়।