রং দে বাসন্তী (হিন্দি रंग दे बसंती, বাংলায় হলুদ রঙে রাঙাও) রাকেশ ওমপ্রকাশ মেহরা পরিচালিত ২০০৬ সালের হিন্দি ভাষায় ভারতীয় নাট্য চলচ্চিত্র। কমলেশ পান্ডের কাহিনীতে ছবিটির চিত্রনাট্য ও সংলাপ লিখেছেন রাকেশ ওমপ্রকাশ মেহরা, রেনসিল ডি সিলভা, ও প্রসূন যোশি। এতে প্রধান চরিত্রে অভিনয় করেছেন আমির খান, সিদ্ধার্থ নারায়ণ, অতুল কুলকর্ণী, কুনাল কাপুর, শারমান যোশি, সোহা আলি খান, আর. মধবন ও ব্রিটিশ অভিনেত্রী অ্যালিস প্যাটেন।চলচ্চিত্রটি ২০০৬ সালের ২৬ জানুয়ারি ভারতের সাধারণতন্ত্র দিবসে মুক্তি পায়। ₹২.৫০ মিলিয়ন বাজেটের চলচ্চিত্রটি ভারতের পূর্বের সকল প্রথম দিনের বক্স অফিসের রেকর্ড ভেঙ্গে দেয় এবং ভারতের প্রথম দিনে সর্বোচ্চ আয়কারী চলচ্চিত্র হয়ে ওঠে। ছবিটির শক্তিশালি চিত্রনাট্য ও সংলাপের জন্য প্রশংসিত হয় এবং শ্রেষ্ঠ হিতকর বিনোদন প্রদানকারী জনপ্রিয় চলচ্চিত্রের জন্য জাতীয় চলচ্চিত্র পুরস্কার লাভ করে। এছাড়া ছবিটি সেরা বিদেশী ভাষার চলচ্চিত্র বিভাগে বাফটা পুরস্কারে মনোনীত হয়, এবং সেরা বিদেশী ভাষার চলচ্চিত্র বিভাগে গোল্ডেন গ্লোব পুরস্কার ও একাডেমি পুরস্কার এর জন্য নিবেদন করা হয়।