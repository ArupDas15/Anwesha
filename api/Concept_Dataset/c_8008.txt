টিলা টিপ, টিলিয়া টিপ বা টিলা টাপা (ফার্সি: طلا تپه‎‎) বা (আক্ষরিক অর্থে "সুবর্ণ পাহাড়" বা "সোনালী ঢিপি") হল উত্তর আফগানিস্তানের শেবেরঘানের কাছে জওজান প্রদেশের একটি প্রত্নতাত্ত্বিক অঞ্চল। এখানে ১৯৭৮ সালে গ্রিক-রুশ প্রত্নতাত্ত্বিক ভিক্টর সারিয়ানিডির অধীনে সোভিয়েত-আফগানের একটি দল খননকার্য চালায়, সোভিয়েত ইউনিয়নের আফগানিস্তান আক্রমণের এক বছর আগে। মজুদ করা গুপ্ত ভান্ডারকে বলা হত ব্যাক্ট্রিয়ান সোনা।
মজুদ করা গুপ্ত ভান্ডারে ছিল প্রায় ২০,৬০০ অলঙ্কার সংগ্রহ, মুদ্রা এবং সোনা, রূপা, হাতির দাঁত ইত্যাদিতে তৈরি অন্যান্য ধরনের শিল্পকর্ম। এগুলো ৬টি সমাধিস্থলে (পাঁচজন নারী ও একজন পুরুষ) পাওয়া গিয়েছিল। এগুলো ছিল খ্রিস্টপূর্ব প্রথম শতাব্দীর কাছাকাছি সময়ের অত্যন্ত সমৃদ্ধ গয়নার সংগ্রহ। অলঙ্কারগুলোর মধ্যে ছিল অর্ধ-মূল্যবান পাথর বসান কন্ঠহার, বেল্ট, পদকসমূহ এবং একটি মুকুট। এর আবিষ্কারের পরে, আফগানিস্তানে যুদ্ধ চলাকালে মজুদ ভান্ডারটি হারিয়ে যায়, এটি "পুনরায় আবিষ্কৃত" না হওয়া পর্যন্ত। এটি প্রথম ২০০৩ সালে আবার জনসাধারণের সামনে আনা হয়। কাবুলে একটি নতুন যাদুঘর তৈরি করা হচ্ছে, অবশেষে যেখানে ব্যাক্ট্রিয়ান স্বর্ণ রাখা হবে।
ইয়েমেশি-টিপের বিশাল দুর্গম শহরটি, আধুনিক শেবেরঘানের মাত্র পাঁচ কিলোমিটার উত্তরপূর্বে আকচা যাবার রাস্তায়, এখনকার বিখ্যাত টিলিয়া টিপের সমাধিস্থল থেকে মাত্র অর্ধেক কিলোমিটার দূরে অবস্থিত।