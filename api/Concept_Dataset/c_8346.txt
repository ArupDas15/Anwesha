রে জেমস ব্রাইট (ইংরেজি: Ray Bright; জন্ম: ১৩ জুলাই, ১৯৫৪) মেলবোর্নের ভিক্টোরিয়ার ফুটসক্রে এলাকায় জন্মগ্রহণকারী সাবেক অস্ট্রেলীয় আন্তর্জাতিক ক্রিকেটার। অস্ট্রেলিয়া ক্রিকেট দলের পক্ষে টেস্ট ও একদিনের আন্তর্জাতিকে অংশগ্রহণ করেছেন। দলে তিনি মূলতঃ বামহাতি অর্থোডক্স স্পিন বোলিং করতেন। এছাড়াও নিচের সারির কার্যকরী ডানহাতি ব্যাটসম্যান হিসেবে পরিচিত ছিলেন রে ব্রাইট। ঘরোয়া প্রথম-শ্রেণীর ক্রিকেটে ভিক্টোরিয়ান বুশ র‌্যাঞ্জার্সের প্রতিনিধিত্ব করতেন তিনি।


== প্রথম-শ্রেণীর ক্রিকেট ==
১৯৭২-৭৩ মৌসুমে আঠারো বছর বয়সে নিউ সাউথ ওয়েলসের বিপক্ষে ও ভিক্টোরিয়ার পক্ষে প্রথম-শ্রেণীর ক্রিকেটে অভিষেক ঘটে তার। ১৯৭৬-৭৭ মৌসুমে নিউজিল্যান্ডের বিপক্ষে একদিনের আন্তর্জাতিকে অভিষিক্ত হন ব্রাইট। এর কয়েক সপ্তাহ পরই মেলবোর্ন ক্রিকেট গ্রাউন্ডে অনুষ্ঠিত শতবার্ষিকী টেস্টে ইংল্যান্ডের বিপক্ষে দ্বাদশ খেলোয়াড় ছিলেন তিনি। ঐ খেলায় তিনি চোয়ালে আঘাতপ্রাপ্ত রিক ম্যাককস্কারের পরিবর্তে মাঠে নামেন।
১৯৭৭-৭৮ ও ১৯৭৮-৭৯ মৌসুমের বিশ্ব সিরিজ ক্রিকেটে অস্ট্রেলিয়া দলের পক্ষে খেলেন তিনি। তন্মধ্যে শক্তিশালী ওয়েস্ট ইন্ডিজের বিপক্ষে চমকপ্রদ ক্রীড়াশৈলী প্রদর্শন করেছিলেন তিনি।


== আন্তর্জাতিক ক্রিকেট ==
১৯৭৭ সালে ইংল্যান্ড সফরে ওল্ড ট্রাফোর্ডে অনুষ্ঠিত দ্বিতীয় টেস্টে তার অভিষেক ঘটে। কিন্তু পরের একদশকে টেস্ট কিংবা একদিনের আন্তর্জাতিকে নিয়মিতভাবে অংশ নিতে পারেননি। বারো বছরের আন্তর্জাতিক ক্রিকেট অঙ্গনে তিনি মাত্র ২৫ টেস্ট ও ১১টি একদিনের আন্তর্জাতিকে অংশ নিতে পেরেছিলেন।
১৯৮৬ সালে মাদ্রাজের বিখ্যাত টাই টেস্টে স্মরণীয় সাফল্য পেয়েছিলেন। ঐ খেলায় ভারতের বিপক্ষে দ্বিতীয় ইনিংসে ৯৪ রানে ৫ উইকেট পেয়েছিলেন। এছাড়াও তিনি অস্ট্রেলিয়া দলকে একটি খেলায় নেতৃত্ব দিয়েছিলেন। এপ্রিল, ১৯৮৬ সালে পাকিস্তানের বিপক্ষে ঐ খেলায় তিনি সর্বশেষ অংশগ্রহণ করেন। কিন্তু তার দল পরাজিত হয়েছিল। ১৯৮৬ সালে সর্বশেষ টেস্ট খেলায় অংশ নেন তিনি। ১৯৮৬-৮৭ মৌসুমের অ্যাশেজ সিরিজের তৃতীয় টেস্টে তিনি দ্বাদশ ব্যক্তি ছিলেন।গাইডিওন হেই একবার লিখেছিলেন যে, টেস্ট ক্রিকেট যতোনা খেলেছেন তারচেয়ে বেশি পরিচিত হয়ে আছেন বিভিন্ন সফরে অন্তর্ভুক্ত হয়ে। তন্মধ্যে, ১৯৭৩-৭৪, ১৯৭৬-৭৭, ১৯৮১-৮২ ও ১৯৮৫-৮৬ নিউজিল্যান্ড সফরে; ১৯৭৭, ১৯৮০ ও ১৯৮১ মৌসুমে ইংল্যান্ড; ১৯৭৮-৭৯ ওয়েস্ট ইন্ডিজ; ১৯৭৯-৮০ ও ১৯৮২-৮৩; ১৯৮০-৮১ শ্রীলঙ্কা; ১৯৮৬-৮৭ ভারত ও ১৯৮৬ সালে শারজাহ গমন অন্যতম।


== অবসর ==
১৯৮৭-৮৮ মৌসুমে পেশাদার ক্রিকেট থেকে অবসর নেন তিনি। এরপর তিনি ভিক্টোরিয়ার রাজ্য দলে নির্বাচক মনোনীত হন। এছাড়াও বেশ কয়েকবার কোচ হিসেবে দায়িত্ব পালন করেন। তার সন্তান অ্যাডাম ব্রাইট অস্ট্রেলিয়ার পক্ষে বেসবল খেলছেন।


== তথ্যসূত্র ==


== আরও দেখুন ==
বিলি মারডক
অ্যালান ডেভিডসন‎
অস্ট্রেলিয়া জাতীয় ক্রিকেট দলের অধিনায়কদের তালিকা


== বহিঃসংযোগ ==
ইএসপিএনক্রিকইনফোতে রে ব্রাইট  (ইংরেজি)ক্রিকেটআর্কাইভে রে ব্রাইট   (সদস্যতা প্রয়োজনীয়) (ইংরেজি)
HowSTAT! statistical profile on Ray Bright