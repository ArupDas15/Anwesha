জেলা (zilā) ভারতের রাজ্য ও কেন্দ্রশাসিত অঞ্চলসমূহের একটি প্রশাসনিক বিভাগ। প্রতিটি জেলাকে আবার তহশিল বা তালুকে ভাগ করা হয়। তবে কোনো কোনো ক্ষেত্রে জেলাকে কয়েকটি উপ-বিভাগেও ভাগ করা হয়ে থাকে। ২০২০ সালের হিসাবে ভারতে মোট ৭৩৯টি জেলা রয়েছে, যেখানে জনগণনা ২০০১ ও ২০১১ অনুসারে যথাক্রমে ৫৯৩ ও ৬৪০টি জেলা ছিল।একটি জেলার প্রশাসনিক দায়িত্বে থাকেন:

একজন জেলাধিকারী বা ডেপুটি কমিশনার বা ডিস্ট্রিক্ট কালেক্টর, যিনি লোকপ্রশাসন ও রাজস্ব আদায়ের দায়িত্বপ্রাপ্ত ভারতীয় প্রশাসনিক সেবার কর্মকর্তা;
জেলা পুলিশ অধিক্ষক বা সিনিয়র সুপারিন্টেন্ডেন্ট অব পুলিশ বা ডেপুটি কমিশনার অব পুলিশ, যিনি আইন ও শৃঙ্খলা রক্ষার দায়িত্ব প্রাপ্ত ভারতীয় পুলিশ সেবার একজন কর্মকর্তা;
উপ-বন সংরক্ষক, যিনি জেলার বনসম্পদ, পরিবেশ ও বন্যপ্রাণ সংরক্ষণের দায়িত্বে নিযুক্ত ভারতীয় বন সেবার কর্মকর্তা।উল্লিখিত প্রত্যেক কর্মকর্তার সহায়তার জন্য রাজ্য সরকারের সংশ্লিষ্ট দপ্তর কর্তৃক কতিপয় কর্মকর্তা ও কর্মচারী নিযুক্ত থাকে।
প্রায় প্রতিটি জেলারই নির্দিষ্ট জেলা সদর রয়েছে। তবে মহারাষ্ট্রের মুম্বাই শহর জেলা, তেলেঙ্গানার হায়দ্রাবাদ জেলা, তামিলনাড়ুর চেন্নাই জেলার মতো কয়েকটি জেলার নির্দিষ্ট সদর নেই, যদিও এদের নিজস্ব জেলা কালেক্টরের দপ্তর রয়েছে।
৭৩৯টি জেলার মধ্যে আয়তনের দিক থেকে সবচেয়ে বড় ও ছোট জেলা হলো যথাক্রমে গুজরাটের কচ্ছ (৪৫,৬৫২ কিমি২) ও পুদুচেরির মাহে জেলা (৯ কিমি২)।