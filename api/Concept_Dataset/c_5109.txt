মুসলিম লীগ মূলত নিখিল ভারত মুসলিম লীগ হিসাবে ব্রিটিশ ভারতে একটি মুসলমানদের প্রতিনিধিত্বকারী রাজনৈতিক দল হিসাবে প্রতিষ্ঠিত হয়েছিল। নিখিল ভারত মুসলিম লীগই ছিল পাকিস্তান আন্দোলনের মূল চালিকা শক্তি যার ফলশ্রুতিতে পাকিস্তান প্রতিষ্টিত হয়েছিল। ১৯৪৭ সালে পাকিস্তানের স্বাধীনতার পর এই দলটির মূল উত্তরসূরি হিসেবে আত্মপ্রকাশ করে মুসলিম লীগ (পাকিস্তান)। তবে নিখিল ভারত মুসলিম লীগের ভারতীয় নেতারা ভারতীয় ইউনিয়ন মুসলিম লীগ নামে ভারতে নিখিল ভারত মুসলিম লীগের উত্তরসূরী রাজনৈতিক দল প্রতিষ্ঠা করে। মুসলিম লীগ (পাকিস্তান) প্রায় ১১ বছর ধরে পাকিস্তান শাসন করে। কিন্তু পাকিস্তানে সামরিক আইন জারি হলে জেনারেল আইয়ুব খান মুসলিম লীগ (পাকিস্তান) ভেঙে দেয়। পরবর্তীতে আইয়ুব খান ১৯৬২ সালে মুসলিম লীগের একাংশ নিয়ে মুসলিম লীগের উত্তরসূরি হিসেবে পাকিস্তান মুসলিম লীগ প্রতিষ্ঠা করে। কিন্তু অল্প সময়ের মধ্যেই দলটি কনভেনশন মুসলিম লীগ এবং কাউন্সিল মুসলিম লীগ নামক দুটি দলে বিভক্ত হয়ে যায়। কনভেনশন মুসলিম লীগের নেতৃবৃন্দ জেনারেল আইয়ুব খানের শাসনকে সমর্থন করেছিল অন্যদিকে কাউন্সিল মুসলিম লীগের নেতৃবৃন্দ আইয়ুব বিরোধী হিসেবে আবির্ভূত হয়। কয়েক বছরের মধ্যেই মুসলিম লীগ বহু দলে-উপদলে বিভক্ত হয়ে যায়।
প্রথমদিকে ১৯০৬ সালে ভারতবর্ষের মুসলমানদের রাজনৈতিক স্বার্থ রক্ষার জন্য গঠিত দলটি তাদের জন্য পৃথক স্বাধীন দেশ অর্জনের লড়াইয়ের নেতৃত্ব দিয়েছিল। এর সাফল্য সত্ত্বেও, লীগ দুটি বড় দুর্বলতায় ভুগেছে। একটি করছে সুসংজ্ঞায়িত সামাজিক ও অর্থনৈতিক কর্মসূচির অভাব এবং অন্যটি হচ্ছে একটি শক্তিশালী দলীয় সংস্থার অভাব।