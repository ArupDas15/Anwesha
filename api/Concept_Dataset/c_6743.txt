পেপারমিন্ট লিনাক্স ওএস (Peppermint Linux OS) একটি স্টেবল ক্লাউড-কেন্দ্রিক, উবুন্টু-ভিত্তিক হালকা লিনাক্স ডিস্ট্রিবিউশন। পেপারমিন্ট লিনাক্স ওএসে ডেস্কটপ পরিবেশ হিসেবে এলএক্সডিই ও এক্সসিই-এর একটি শংকর সংস্করণ ব্যবহার করা হয়েছে। কম হার্ডওয়্যার রিসোর্স লাগে বলে, পুরোনো যন্ত্রের জন্যে এ ডিস্ট্রোটি বেশ উপযোগী। আইস এপ্লিকেশন, ওয়েব-ভিত্তিক এপ্লিকেশন তৈরি ও ব্যবস্থাপনার হাতিয়ার, অন্য ডিস্ট্রিবিউশনগুলো থেকে এটিকে স্বকীয় করে তুলেছে। পূর্ণ ডেস্কটপ অভিজ্ঞতার সাথে ক্লাউড কম্পিউটিং-এ এটাকে ক্রোম এসের একটি যোগ্য প্রতিদ্বন্দ্বী বলা যায়। শিক্ষানবিশ বা নতুন লিনাক্স ব্যবহারকারীদের জন্যে সহজ ও পরিচিত ডেস্কটপ পরিবেশ দেয়া এবং একই সাথে যাতে অল্প রিসোর্সেও চলতে পারে, দুটো বিষয়ই নিশ্চিত করা ডেভলপারদের মূলনীতি। 

