জাপান আবহবিদ্যা নিয়োগ (気象庁? কিশোও-চোও) হল জাপানের ভূমি, পরিকাঠামো, পরিবহন ও পর্যটন মন্ত্রকের একটি নিয়োগ। এই সংস্থাটির কাজ জাপানি জনসাধারণকে আবহবিজ্ঞান, জলবিজ্ঞান, ভূকম্পবিজ্ঞান ও আগ্নেয়গিরি সংক্রান্ত তথ্যাদির দৈনিক বৈজ্ঞানিক পর্যবেক্ষণ ও তা থেকে লব্ধ ফলাফল সম্পর্কে অবগত রাখা। টোকিওর চিয়্যোদা ওয়ার্ডে এর সদর দপ্তর অবস্থিত।
জাপান আবহবিদ্যা নিয়োগ জনসাধারণকে আবহাওয়ার পূর্বাভাস সম্পর্কে জানায়, সেইসঙ্গে উড়োজাহাজ ও জলযান চালকদেরকেও ওয়াকিবহাল রাখে। সংস্থাটির অন্যান্য দায়িত্বের মধ্যে পড়ে অগ্ন্যুৎপাতের পূর্বাভাস দেওয়া এবং দেশব্যাপী আগাম ভূমিকম্প সতর্কবার্তা ব্যবস্থার মারফত ভূমিকম্পের সম্ভাবনা শনাক্ত করা। এছাড়া জেএমএ হল বিশ্ব আবহাওয়া সংস্থার দ্বারা প্রত্যয়িত অন্যতম বিশেষ আঞ্চলিক আবহবিজ্ঞান কেন্দ্র। উত্তর-পশ্চিম প্রশান্ত মহাসাগরীয় অঞ্চলে বিভিন্ন ঘূর্ণিঝড় বা সাইক্লোনের নামকরণ ও আগাম সতর্কবার্তা জারি করার দায়িত্ব বর্তায় এই সংস্থার উপর। এই অঞ্চলের মধ্যে রয়েছে সেলিবিস সাগর, সুলু সাগর, দক্ষিণ চীন সাগর, পূর্ব চীন সাগর, পীত সাগর, জাপান সাগর ও ওখট্‌স্ক সাগর।