মার্ক বোল (ইংরেজি: Mark Boal; জন্ম: ২৩ জানুয়ারি ১৯৭৩) হলেন একজন মার্কিন সাংবাদিক, চিত্রনাট্যকার, ও চলচ্চিত্র প্রযোজক। চলচ্চিত্রে আগমনের পূর্বে তিনি রোলিং স্টোন, দ্য ভিলেজ ভয়েস, স্যালোন, ও প্লেবয়-এর মত প্রকাশনায় কাজ করতেন। বোল দুটি একাডেমি পুরস্কার জয়সহ চারটি মনোনয়ন, একটি বাফটা পুরস্কার জয়, দুটি রাইটার্স গিল্ড অব আমেরিকা পুরস্কার জয়, একটি প্রডিউসার্স গিল্ড অব আমেরিকা পুরস্কার জয় এবং চারটি গোল্ডেন গ্লোব পুরস্কারের মনোনয়ন লাভ করেছেন। এছাড়া তিনি কয়েকটি সমালোচক পুরস্কার অর্জন করেছেন।
বোলের ২০০৪ সালের নিবন্ধ "ডেথ অ্যান্ড ডিজঅনার" (Death and Dishonor) ইন দ্য ভ্যালি অব এলা চলচ্চিত্রে উপযোগকরণ করা হয়। ২০০৯ সালে তিনি দ্য হার্ট লকার চলচ্চিত্রের চিত্রনাট্য রচনা করেন এবং প্রযোজনা করেন। এই ছবির জন্য তিনি শ্রেষ্ঠ মৌলিক চিত্রনাট্য ও শ্রেষ্ঠ চলচ্চিত্রের জন্য একাডেমি পুরস্কার অর্জন করেন। ২০১২ সালে তিনি ওসামা বিন লাদেনের অনুসন্ধান ও হত্যা নিয়ে নির্মিত জিরো ডার্ক থার্টি চলচ্চিত্রের চিত্রনাট্য রচনা করেন এবং প্রযোজনা করেন। এই ছবির জন্য তিনি শ্রেষ্ঠ মৌলিক চিত্রনাট্য ও শ্রেষ্ঠ চলচ্চিত্রের জন্য একাডেমি পুরস্কার এবং শ্রেষ্ঠ মৌলিক চিত্রনাট্যের জন্য রাইটার্স গিল্ড অব আমেরিকা পুরস্কারের মনোনয়ন লাভ করেন।