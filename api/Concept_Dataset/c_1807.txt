সিলোনিয়া নদী বাংলাদেশ-ভারতের একটি আন্তঃসীমান্ত নদী।  নদীটি বাংলাদেশের দক্ষিণ-পূর্বাঞ্চলের ফেনী জেলার একটি নদী। নদীটির দৈর্ঘ্য ৬১ কিলোমিটার, গড় প্রস্থ ৬২ মিটার এবং নদীটির প্রকৃতি সর্পিলাকার। বাংলাদেশ পানি উন্নয়ন বোর্ড বা "পাউবো" কর্তৃক সেলোনিয়া নদীর প্রদত্ত পরিচিতি নম্বর দক্ষিণ-পূর্বাঞ্চলের নদী নং ২২।মালিপুর এলাকায় নদীর প্রস্থ ২৮ মিটার, গভীরতা ৭ মিটার। সিলোনিয়া নদী অববাহিকার আয়তন ৩০০.৬২ বর্গকিলোমিটার। এই নদীতে জোয়ার-ভাটার প্রভাব রয়েছে এবং বন্যাও হয়। এই নদীর তীরে বন্যা ব্যবস্থাপনা বাঁধ নির্মাণ করা হয়েছে। বামতীরে ২১ কিলোমিটার তীরব্যাপী এবং ডানতীরে ৬ কিলোমিটার। ৭৭০ মিটার এলাকায় ব্যাংক রিভেটমেন্ট আছে। এই নদীর প্রবাহ বারোমাস থাকে। ডিসেম্বর হতে মার্চ মাস অবধি এই প্রবাহ কমে যায়। তখন মালিপুর এলাকায় পানির গভীরতা থাকে ২ মিটার। জুন-জুলাইয়ে বর্ষা মৌসুমে আবার তা বৃদ্ধি পেয়ে ৪ মিটারে পৌঁছায়।