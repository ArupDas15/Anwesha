আহল আল-বাইত (আরবি: أَهْلُ ٱلْبَيْتِ‎‎) বা আহলে বাইত (ফার্সি: اهلِ بیت‎‎; উর্দু: اہلِ بیت‎‎) একটি আরবি শব্দবন্ধ যার শাব্দিক অর্থ ঘরের লোকজন। প্রাক-ইসলামি যুগে এই শব্দগুচ্ছটি আরব উপদ্বীপের গোত্র শাসক পরিবারের জন্য ব্যবহৃত হত। ইসলামি ঐতিহ্য অনুসারে আহল আল-বাইত দ্বারা ইসলামের নবী মুহম্মদের পরিবার এবং কিছুক্ষেত্রে তাঁর পূর্বপুরুষ ইব্রাহিমকে বোঝানো হয়। শিয়া ইসলাম অনুসারে আহলে বাইত হলেন ইসলাম ও কোরআনের কেন্দ্রীয় ব্যাখ্যাকারী। শিয়া মুসলমানদের মতে আহলে বাইতের অন্তর্ভুক্ত হলেন নবী মুহম্মদ, তাঁর কন্যা ফাতিমা, তাঁর জামাতা আলী এবং তাঁদের সন্তান হাসান ও হোসেন, সম্মিলিতভাবে যাঁদের আহল আল-কিসা (চাদরাবৃত লোকেরা) বলা হয়। ইসনা আশারিয়ারা বারো ইমামকে আহলে বাইতের অন্তর্ভুক্ত বলে বিশ্বাস করে; অন্যান্য শিয়া উপদলগুলো আলীর অন্য বংশধরদের উপর গুরুত্বারোপ করে; যেমন জায়েদিরা জায়েদ ইবনে আলীকে এবং ইসমাইলিরা ইসমাইল ইবনে জাফরকে অনুসরণ করে থাকে।
সুন্নি ইসলাম অনুসারে আহলে বাইতের অন্তর্ভুক্ত হলেন নবী মুহম্মদ, তাঁর স্ত্রীগণ, তাঁর কন্যা ফাতিমা, জয়নব, রুকাইয়া, উম্মে কুলসুম, তাঁর চাচাতো ভাই ও জামাতা আলী এবং তাঁর দৌহিত্র হাসান ও হোসেন। কিছুক্ষেত্রে এই শব্দগুচ্ছটিকে মুহম্মদের চাচা আবু তালিব ও আব্বাসের বংশধর অবধি বিস্তৃত করা হয়। মালিক ইবনে আনাস ও আবু হানিফার মতে সমগ্র বনু হাশিম গোত্র আহলে বাইতের অন্তর্ভুক্ত।

