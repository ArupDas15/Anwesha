ব্রায়ান ক্রিস্তান্তে (ইতালীয়: Bryan Cristante, ইতালীয় উচ্চারণ: [ˈbraːjaŋ kriˈstante]; জন্ম: ৩ মার্চ ১৯৯৫) হলেন একজন ইতালীয় পেশাদার ফুটবল খেলোয়াড়। তিনি বর্তমানে ইতালির পেশাদার ফুটবল লীগের শীর্ষ স্তর সেরিয়ে আ-এর ক্লাব রোমা এবং ইতালি জাতীয় দলের হয়ে মধ্যমাঠের খেলোয়াড় হিসেবে খেলেন। তিনি মূলত কেন্দ্রীয় মধ্যমাঠের খেলোয়াড় হিসেবে খেললেও মাঝেমধ্যে রক্ষণাত্মক মধ্যমাঠের খেলোয়াড় এবং কেন্দ্রীয় রক্ষণভাগের খেলোয়াড় হিসেবে খেলে থাকেন।
২০১০ সালে, ক্রিস্তান্তে ইতালি অনূর্ধ্ব-১৬ দলের হয়ে ইতালির বয়সভিত্তিক পর্যায়ে অভিষেক করেছিলেন। প্রায় ৭ বছর যাবত ইতালির বয়সভিত্তিক দলের হয়ে খেলার পর, তিনি ২০১৭ সালে ইতালির হয়ে আন্তর্জাতিক পর্যায়ে অভিষেক করেছেন; ইতালির জার্সি গায়ে তিনি এপর্যন্ত ১১ ম্যাচে ১টি গোল করেছেন। তিনি ইতালির হয়ে এপর্যন্ত ১টি উয়েফা ইউরোপীয় চ্যাম্পিয়নশিপে (২০২০) অংশগ্রহণ করেছেন।
ব্যক্তিগতভাবে, ক্রিস্তান্তে বেশ কিছু পুরস্কার জয়লাভ করেছেন, যার মধ্যে.২০১৩ সালে তোরনেও দি ভারেজ্জিও গোল্ডেন বয় পুরস্কার জয় অন্যতম। দলগতভাবে, ক্রিস্তান্তে এপর্যন্ত ৪টি শিরোপা জয়লাভ করেছেন, যার সবগুলো বেনফিকার হয়ে জয়লাভ করেছেন।