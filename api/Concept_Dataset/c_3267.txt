শতক বা শতরান বা সেঞ্চুরি বিশ্বের অন্যতম জনপ্রিয় খেলা ক্রিকেটের অন্যতম অনুষঙ্গ বিষয় ও ক্রিকেটীয় পরিভাষা। ব্যাটিংকারী দলের কোন ব্যাটসম্যান কর্তৃক একটি ইনিংসে ১০০ বা তদূর্ধ্ব রান সংগ্রহকে শতক হিসেবে গণ্য করা হয়। এর ফলে ব্যাটসম্যান শতক লাভ করেছেন বলে স্কোরকার্ডে তুলে ধরা হয়। এছাড়াও এ পরিভাষাটি দুইজন ব্যাটসম্যানের অংশীদারত্বে গঠিত জুটিতে প্রয়োগ করা হয় যা ‘শতক পার্টনারশিপ’ বা ‘শতরানের জুটি’ হিসেবে পরিচিত। শতক একজন ব্যাটসম্যানের পরম আরাধ্য বিষয় ও গুরুত্বপূর্ণ পদচারণা হিসেবে স্বীকৃত। সাধারণতঃ একজন খেলোয়াড়ের ব্যক্তিগত পরিসংখ্যানে সংখ্যাগতভাবে তুলে ধরা হয়। একজন ব্যাটসম্যানের শতককে একজন বোলার কর্তৃক এক ইনিংসে সংগৃহীত ৫ উইকেটের সমমান হিসেবে খসড়াভাবে মনে করা হয়।
বিশ্ব ক্রিকেটের ইতিহাসে সর্বাপেক্ষা সফল সাবেক ভারতীয় ব্যাটসম্যান শচীন তেন্ডুলকর টেস্ট ক্রিকেটে সবচেয়ে বেশি ৫১টি শতক করেছেন।