অভ্যুত্থান (ইংরেজি: Coup d'état, Coup, Putsch, Overthrow) (ইংরেজি: /ˌkuːdeɪˈtɑː/, ফরাসি : [ku deta]) হচ্ছে আকস্মিক ও অবৈধভাবে নির্বাচিত সরকারের রাষ্ট্রপ্রধানের বিরুদ্ধে দলগতভাবে কোন গোষ্ঠীর অবস্থান ব্যক্ত করে ক্ষমতাচ্যুত করা কিংবা জোরপূর্বক পদত্যাগ করতে বাধ্য করা। সাধারণতঃ ছোট্ট একটি দলের সদস্য হিসেবে সামরিক বাহিনীর সদস্যরা রাষ্ট্রের বর্তমান সরকারের বিরুদ্ধে অভ্যুত্থান কর্ম পরিচালনা করে থাকে। এরপর সরকার পরিবর্তনে অন্য কোন পরিচালনা কমিটি, বেসামরিক অথবা সামরিক বাহিনী ক্ষমতা দখল করে রাষ্ট্র পরিচালনায় অগ্রসর হয়।
বিপ্লবাত্মক কর্মকাণ্ডে বৃহৎসংখ্যক জনগোষ্ঠী অংশ নেয়; কিন্তু, অভ্যুত্থানে স্বল্পসংখ্যক ব্যক্তি অংশ নিয়ে থাকে। এমনকি একজন ব্যক্তি হিসেবে সংশ্লিষ্ট দেশের সেনাবাহিনী প্রধানের মাধ্যমেও অভ্যুত্থান কার্য পরিচালনা হতে পারে। এছাড়াও, অন্য দেশের মাধ্যমেও অভ্যুত্থান কর্ম হতে পারে। এর প্রকৃষ্ট উদাহরণ হিসেবে রয়েছে ১৯৫৩ সালের ইরানের অভ্যুত্থান। জার্মানির বাভারিয়া প্রদেশের সরকার উৎখাতের লক্ষ্যে এডলফ হিটলার বিয়ার হল পুটস ভবন অবরোধ করে অভ্যুত্থানের চেষ্টা চালিয়েছিলেন।
অভ্যুত্থান শব্দটি ফরাসী ভাষা থেকে এসেছে যার অর্থ হচ্ছে আকস্মিকভাবে সরকারের বিরুদ্ধে অবরোধ করা। অনানুষ্ঠানিকভাবে অভ্যুত্থান বা ক্যু শব্দটি প্রতিষ্ঠান বা সংস্থার ক্ষেত্রে প্রয়োগ হয়ে থাকে। দায়িত্বভার গ্রহণ, বিজয় কিংবা স্থান পরিবর্তনের ক্ষেত্রে ক্যু শব্দ ব্যবহার হয়ে থাকে।