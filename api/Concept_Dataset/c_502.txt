বেরিং প্রণালী (রুশ: Берингов пролив; ইংরেজি: Bering Strait) এশিয়া ও উত্তর আমেরিকা মহাদেশ দুইটিকে পৃথককারী জলাশয়। প্রণালীটি উত্তর প্রশান্ত মহাসাগরের বেরিং সাগরকে উত্তর মহাসাগরের চুক্‌চি সাগরের সঙ্গে যুক্ত করেছে।১৬৪৮ সালে রুশ অভিযানকারী সেমিয়োন ইভানোভিচ দেজনিয়ভ (Semyon Ivanovich Dezhnyov) বেরিং প্রণালী আবিষ্কার করেন। পরবর্তীতে ১৭২৮ সালে ডেনীয় নাবিক ভিতুস বেরিং এবং তারও পরে ব্রিটিশ নাবিক ক্যাপ্টেন জেমস কুক ও ফ্রেডেরিক উইলিয়াম বিচি এখানে আসেন।
প্রণালীটির সবচেয়ে সরু অংশ রাশিয়ার দেজনিয়ভ অন্তরীপ (Dezhnyova Mys) এবং আলাস্কার প্রিন্স অফ ওয়েল্‌স অন্তরীপের মধ্যে অবস্থিত। এই দুই অন্তরীপের মধ্যবর্তী সর্বনিম্ন দূরত্ব ৮৫ কিলোমিটার। দুই অন্তরীপের মধ্যস্থলে ডায়োমিড দ্বীপপুঞ্জ অবস্থিত। প্রণালীটির গভীরতা ৩০-৫০ মিটার।