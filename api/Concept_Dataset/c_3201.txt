ইরাক ফুটবল অ্যাসোসিয়েশন (আরবি: الاتحاد العراقي لكرة القدم‎‎, ইংরেজি: Iraq Football Association; এছাড়াও সংক্ষেপে আইএফএ নামে পরিচিত) হচ্ছে ইরাকের ফুটবলের সর্বোচ্চ নিয়ন্ত্রক সংস্থা। এই সংস্থাটি ১৯৪৮ সালে প্রতিষ্ঠিত হয়েছে। এটি প্রতিষ্ঠার ২ বছর পর ফুটবলের সর্বোচ্চ সংস্থা ফিফার সদস্যপদ লাভ করে, এর পাশাপাশি প্রতিষ্ঠার ২২ বছর পর ১৯৭০ সালে সংস্থাটি তাদের আঞ্চলিক সংস্থা এএফসির সদস্যপদ লাভ করে। এই সংস্থার সদর দপ্তর ইরাকের রাজধানী বাগদাদে অবস্থিত।
এই সংস্থাটি ইরাকের পুরুষ, নারী এবং অনূর্ধ্ব-২৩ দলের পাশাপাশি ঘরোয়া ফুটবলে ইরাকী প্রিমিয়ার লীগ, ইরাকী নারী প্রিমিয়ার লীগ এবং ইরাক এফএ কাপের মতো প্রতিযোগিতার সকল কার্যক্রম পরিচালনা করে। বর্তমানে ইরাক ফুটবল অ্যাসোসিয়েশনের সভাপতির দায়িত্ব পালন করছেন ইয়াদ আল নাদাউই এবং সাধারণ সম্পাদকের দায়িত্ব পালন করছেন মুহাম্মদ ফারহান ওবাইদ।