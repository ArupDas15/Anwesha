ক্যাথরিন এলিস "কেট" ব্লানচেট (ইংরেজি: Catherine Élise "Cate" Blanchett) (জন্ম: ১৪ মে, ১৯৬৯) একজন অস্ট্রেলীয় অভিনেত্রী ও নাট্য নির্দেশক। তিনি তার অভিনয় প্রতিভার জন্য বেশ কয়েক রকমের পুরস্কার পেয়েছেন। তার মধ্যে আছে দুইবার করে স্ক্রিন অ্যাক্টরস গিল্ড, গোল্ডেন গ্লোব, বাফটা পুরস্কার, এবং দুইবার একাডেমি পুরস্কার। সেই সাথে তিনি ৬৪তম ভেনিস আন্তর্জাতিক চলচ্চিত্র উৎসবে ভলপি কাপ খেতাবে ভূষিত হয়েছিলেন।
শেখর কাপুর পরিচালিত, ১৯৯৮ সালে মুক্তিপ্রাপ্ত চলচ্চিত্র এলিজাবেথ-এ অভিনয় করে কেট ব্লানচেট আন্তর্জাতিক অঙ্গনে আলোচনায় আসেন। সেখানে তিনি ইংল্যান্ডের রাণী প্রথম এলিজাবেথের চরিত্রে অভিনয় করেছিলেন। সেই সাথে পিটার জ্যাকসন পরিচালিত দ্য লর্ড অব দ্য রিংস চলচ্চিত্র ত্রয়ীতে এলফের রাণী গ্যালাড্রিয়েল, ইন্ডিয়ানা জোন্স এন্ড দ্য কিংডম অফ ক্রিস্টাল স্কাল চলচ্চিত্রে কর্নেল-ডাক্তার ইরিনা স্পালকো, এবং মার্টিন স্কোরসেজির পরিচালিত দি অ্যাভিয়েটর-এর ক্যাথরিন হেপবার্ন-এর ভূমিকায় অভিনয় করার জন্যও বিশেষভাবে পরিচিত। দি অ্যাভিয়েটর-এ তার অনবদ্য অভিনয়ের জন্য তিনি সেরা অভিনেত্রী বিভাগে একাডেমি পুরস্কার লাভ করেন। বর্তমানে তিনি ও তার স্বামী অ্যান্ড্রু আপটন সিডনি থিয়েটার কোম্পানিতে শৈল্পিক পরিচালক হিসেবে কর্মরত।

