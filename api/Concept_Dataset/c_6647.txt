ট্রাইটন হল নেপচুন গ্রহের বৃহত্তম তথা প্রথম আবিষ্কৃত প্রাকৃতিক উপগ্রহ। ১৮৪৬ সালের ১০ অক্টোবর ইংরেজ জ্যোতির্বিজ্ঞানী উইলিয়াম লেসেল এটি আবিষ্কার করেন। এটিই সৌরজগতের একমাত্র পশ্চাদমুখী কক্ষপথ-বিশিষ্ট (গ্রহের আবর্তনের বিপরীত অভিমুখে ধাবমান) বৃহৎ প্রাকৃতিক উপগ্রহ। ট্রাইটনের ব্যাস ২,৭১০ কিলোমিটার (১,৬৮০ মা)। এটি সৌরজগতের সপ্তম বৃহত্তম প্রাকৃতিক উপগ্রহ তথা নেপচুনের একমাত্র উপগ্রহ যেটি উদ্স্থিতি সাম্যাবস্থা বজায় রাখার উপযুক্ত ভরবিশিষ্ট। এছাড়া পৃথিবীর চাঁদের পরেই সংশ্লিষ্ট গ্রহের সঙ্গে সম্পর্কযুক্ত দ্বিতীয় বৃহত্তম গ্রহীয় উপগ্রহ। পশ্চাদমুখী কক্ষপথ এবং প্লুটোর উপাদানের সঙ্গে এটির উপাদানের সাদৃশ্য দেখে অনুমিত হয় যে, সম্ভবত সুদূর অতীতে ট্রাইটন কাইপার বেষ্টনীর একটি বামন গ্রহ ছিল, যা নেপচুনের মাধ্যাকর্ষণ বলের আকর্ষণে বাঁধা পড়ে।ট্রাইটনের পৃষ্ঠভাগ প্রধানত হিমায়িত নাইট্রোজেন, প্রধানত জলীয় বরফের একটি আস্তরণ, একটি বরফময় গুরুমণ্ডল এবং ধাতু ও প্রস্তরগঠিত একটি সুদৃঢ় অন্তস্তল দ্বারা গঠিত। এই অন্তস্তলের ভর উপগ্রহটির মোট ভরের দুই-তৃতীয়াংশ। ট্রাইটনের গড় ঘনত্ব  ২.০৬১gcm3, যা উপগ্রহটির উপাদানের প্রায় ১৫-৩৫ শতাংশ জলীয় বরফের পরিচায়ক।১৯৮৯ সালে ট্রাইটনের ফ্লাইবাইয়ের সময় ভয়েজার ২-এর সংগৃহীত তথ্য থেকে জানা যায় যে উপগ্রহটির পৃষ্ঠভাগের তাপমাত্রা ৩৮ K (−২৩৫ °সে) এবং সেই সঙ্গে সেখানে সক্রিয় স্বতঃনিঃসারী ঊষ্ণ প্রস্ববণেরও সন্ধান মেলে। ভয়েজার ২-ই একমাত্র মহাকাশযান যেটি ট্রাইটনের কাছে পৌঁছেছে। ট্রাইটন হল সৌরজগতের সেই অল্প কয়েকটি প্রাকৃতিক উপগ্রহগুলির অন্যতম যেগুলি ভূতাত্ত্বিকভাবে সক্রিয় (এই জাতীয় অন্যান্য উপগ্রহগুলি হল বৃহস্পতির আইয়ো ও ইউরোপা এবং শনির এনসেলাডাস ও টাইটান)। এই কারণে ট্রাইটনের পৃষ্ঠভাগ অপেক্ষাকৃত নবীন এবং স্পষ্টতই কয়েকটি সংঘাত গহ্বর দ্বারা মণ্ডিত। এই পৃষ্ঠভাগে জটিল হৈম আগ্নেয় ও ভূগাঠনিক ভূখণ্ডগুলি এই উপগ্রহের একটি জটিল ভূতাত্ত্বিক ইতিহাসের ইঙ্গিতবাহী। পৃষ্ঠভাগের অংশবিশেষে কয়েকটি স্বতঃনিঃসারী উষ্ণ প্রস্রবণ দেখা যায়। এগুলি উদ্গতিপ্রাপ্ত নাইট্রোজেন গ্যাস উদ্গীরণ করে, যা এই উপগ্রহের ক্ষীণ নাইট্রোজেন বায়ুমণ্ডলের কারণ। এই বায়ুমণ্ডলের চাপ সমুদ্রপৃষ্ঠে পৃথিবীর বায়ুমণ্ডের চাপের তুলনায় 1⁄70,000 কম। ভয়েজার ২ এই উপগ্রহটির পৃষ্ঠভাগের কেবলমাত্র ৪০ শতাংশ অংশই পর্যবেক্ষণ করতে সক্ষম হয়েছিল। ভবিষ্যতে ট্রাইটনের উপর বিশেষ দৃষ্টি রেখে নেপচুন মণ্ডলীতে আবার প্রেরণের জন্য কয়েকটি অভিযানের প্রস্তাব রাখা হয়েছে।

