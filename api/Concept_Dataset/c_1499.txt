ডিসি কমিকস মার্কিন কমিক প্রকাশনী সংস্থা, এটি আমেরিকার অন্যতম বৃহৎ ও প্রাচীন কমিক বই কোম্পানি। ওয়ার্নার ব্রোস. গ্লোবাল ব্র‍্যান্ডস অ্যান্ড এক্সপিরিয়েন্স এর অধীনস্থ প্রতিষ্ঠানটি ডিসি এন্টারটেইনমেন্টের এর প্রকাশনা ইউনিট হিসেবে কাজ করে। এদের সিংহভাগ প্রকাশনা কাল্পনিক ডিসি ইউনিভার্স বা ডিসি জগৎ নিয়ে। ডিসি ইউনিভার্সে রয়েছে ব্যাটম্যান, সুপারম্যান, ওয়ান্ডার ওমেন সহ উল্লেখযোগ্য সব আইকনিক চরিত্রের সম্ভার। এছাড়া ডিসি কমিকসের নাম শোনলেই মনে পড়ে ডার্ক সাইড, লেক্স লুথার বা জোকারের মতো বিশ্বখ্যাত কাল্পনিক সুপারভিলেনদের, যারা সুপারহিরোদের ব্যর্থ করতে সবসময়ই প্রস্তুত। প্রতিষ্ঠানটি ডিসি ইউনিভার্সের বাইরেও কমিকস প্রকাশ করে থাকে; ওয়াচমেন, ভি ফর ভেন্ডাটা, ফ্যাবলস কয়েকটি এর মধ্যে উল্লেখযোগ্য নাম। ভার্টিগো নামেও এরা আরো নানান কমিকস প্রকাশ করে থাকে।
"ডিসি" এসেছে প্রতিষ্ঠানটির জনপ্রিয় সিরিজ ডিটেকটিভ কমিকস থেকে। এই সিরিজেই ব্যাটম্যানকে প্রথমবারের মতো দেখা যায়, পরবর্তীতে সিরিজটি প্রতিষ্ঠানটির নামের সাথে যুক্ত হয়ে যায়।র‍্যান্ডম হাউজ ডিসি কমিকসের বই বিপণনের কাজ করে থাকে; অন্যদিকে ডাইমন্ড কমিক ডিস্ট্রিবিউটরস কমিকস শপ স্পেশালিটি মার্কেটে ডিসির বই সরবরাহ করে। ২০১৭ এর হিসাব অনুযায়ী আমেরিকার কমিক বই মার্কেটের প্রায় ৭০ শতাংশ ডিসি কমিকস ও ডিসির চিরপ্রতিদ্বন্দ্বী মার্ভেল কমিকস এর দখলে, গ্রাফিক নভেল বিক্রির হিসাব বাদ দিলে হিস্যার চিত্রটা ভিন্ন হতে পারে ।  উল্লেখ্য, ওয়ার্নার মিডিয়ার প্রধান প্রতিদ্বন্দ্বী দ্য ওয়াল্ট ডিজনি কোম্পানি ২০০৯ সালে মার্ভেলকে অধিগ্রহণ করে।  সবধরনের বইয়ের বিক্রিবাট্টা মিলিয়ে ডিসি ২য় বৃহত্তম প্রকাশনী। প্রথম ও তৃতীয় স্থানে আছে যথাক্রমে ভিজ মিডিয়া ও মার্ভেল।

