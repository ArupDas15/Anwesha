রাশোমোন (জাপানি ভাষায়: 羅生門 রাশোওমোং) আকিরা কুরোসাওয়া পরিচালিত ১৯৫০ সালের জাপানি চলচ্চিত্র। এটি নির্মাণের জন্য কুরোসাওয়া বিখ্যাত চিত্রগ্রাহক কাজুও মিয়াগাওয়ার অনেক সহযোগিতা পেয়েছেন। রিউনোসুকে আকুতাগাওয়া রচিত দুটি গল্প অবলম্বনে এই ছবির কাহিনী তৈরি হয়েছে। রাশোমোন গল্পটি ছবির মূল সেটিং গঠন করেছে এবং চরিত্র ও কাহিনীর উপাদান সরবরাহ করেছে ইয়াবুনো নাকা (藪の中 য়াবুনো নাকা অর্থাৎ "বনের অন্তরে") গল্পটি। বলা হয়ে থাকে, রাশোমোন জাপানি চলচ্চিত্রকে পশ্চিমা দর্শকদের কাছে পরিচিত করে তুলেছে। একে বিশ্ব চলচ্চিত্রের অন্যতম সেরা কীর্তির মর্যাদা দেয়া হয়।
সিনেমাটি ভেনিস চলচ্চিত্র উৎসবে গোল্ডেন লায়ন অর্জন করে এবং ২৫তম একাডেমি পুরস্কার অনুষ্ঠানে একাডেমি সম্মানসূচক পুরস্কার অর্জন করে। এই পুরস্কারটি সেরা বিদেশী ভাষার চলচ্চিত্র হিসেবে দেয়া হয়েছিল।