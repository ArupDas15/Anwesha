রিবোফ্লাভিন (Riboflavin), শরীরে কার্বোহাইড্রেট, স্নেহ এবং প্রোটিনের পরিপাক ও ব্যবহারে এবং শক্তি উৎপাদনের জন্য অপরিহার্য একটি পদার্থ। এটি ভিটামিন বি২ নামেও পরিচিত। ত্বকের স্বাস্থ্যের জন্য এটি অত্যন্ত গুরুত্বপূর্ণ। কিডনীর উপরে অবস্থিত অ্যাড্রিনাল গ্রন্থিতে কিছু বিশেষ হরমোন উৎপাদনেও এটি প্রয়োজনীয়। রিবোফ্লাভিন পানিতে দ্রবণীয়। এটি শরীরে জমা হয় না এবং ঘাম বা প্রস্রাবের সাথে শরীর থেকে বেরিয়ে যায় বলে সর্বদা এটিকে শরীরে যোগান দিতে হয়।
দুধ, পনির, দই, মাংস, কলিজা, সবুজ শাকপাতা, ডিম ইত্যাদি রিবোফ্লাভিনের ভাল উৎস। খাবারে রিবোফ্লাভিনের অভাব ঘটলে ত্বকে প্রদাহ, খুশকি, ঘা, ইত্যাদির প্রকোপ বেড়ে যায়। অবসাদ, চোখে জ্বালাপোড়া, মুখের ভেতরে ঘা, ঠোঁট ফেটে যাওয়া ইত্যাদি ঘটে থাকে।