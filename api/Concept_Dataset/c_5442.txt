নাসির উদ্দীন ইউসুফ (ইংরেজি: Nasiruddin Yousuff, জন্ম: ১৫ এপ্রিল, ১৯৫০) একজন বাংলাদেশী মঞ্চনাটক ও  চলচ্চিত্র পরিচালক এবং মুক্তিযোদ্ধা। মুক্তিযুদ্ধের সময় তিনি ছিলেন ক্র্যাক প্লাটুনের গেরিলা। তিনি ঢাকা থিয়েটার ও বাংলাদেশ গ্রাম থিয়েটারের প্রতিষ্ঠাতা। প্রখ্যাত নাট্যকার সেলিম আল দীনের সঙ্গে তিনি বাংলা নাটকের শেকড়সন্ধানী কর্মে নিজেকে ব্যাপৃত রেখেছেন। বাংলামঞ্চে উল্লেখযোগ্য অনেক নাটকের নির্দেশনা দিয়েছেন তিনি, যা নাট্যে বা থিয়েটারে তাকে অনন্য উচ্চতায় নিয়ে গেছে। এজন্য তাকে মঞ্চের কান্ডারি বলে ডাকা হয়। তার পরিচালিত প্রথম চলচ্চিত্র একাত্তরের যীশু। গেরিলা চলচ্চিত্র পরিচালনা করে অর্জন করেন বাংলাদেশ সরকার কর্তৃক প্রদত্ত জাতীয় চলচ্চিত্র পুরস্কার।

