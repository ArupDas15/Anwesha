পিপীলিকা বাংলাদেশ থেকে তৈরিকৃত এবং নিয়ন্ত্রিত একটি ইন্টারনেটভিত্তিক অনুসন্ধান ইঞ্জিন। এটি বাংলাদেশের প্রথম অনুসন্ধান ইঞ্জিন, যেখানে বাংলা এবং ইংরেজি - উভয় ভাষায় তথ্য পাওয়ার সুবিধা রয়েছে। সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের কম্পিউটার বিজ্ঞান ও প্রকৌশল বিভাগের অধ্যাপক মুহম্মদ জাফর ইকবালের তত্ত্বাবধানে বিশ্ববিদ্যালয়ের সহযোগী অধ্যাপক মো. রুহুল আমিনের নেতৃত্বে একদল শিক্ষার্থী কর্তৃক চালু হয় এ অনুসন্ধান ইঞ্জিনটি। সহযোগিতায় ছিলো গ্রামীণফোন আইটি (জিপিআইটি)। বর্তমানে পরীক্ষামূলকভাবে পরিচালিত হচ্ছে পিপীলিকা।১৩ এপ্রিল ২০১৩ সালে এটি আনুষ্ঠানিকভাবে উদ্বোধন করা হয়। পিপীলিকা সংবাদ, ব্লগ, বাংলা উইকিপিডিয়া এবং জাতীয় ই-তথ্যকোষ এ চার ধরনের উৎস থেকে তথ্য উত্থাপন করে থাকে। ভুল বানান সংশোধনের জন্য এতে একটি নিজস্ব বাংলা অভিধান ব্যবহার করা হয়েছে। সম্প্রতি, এটি একটি নতুন বৈশিষ্ট্য যোগ করেছে যা ব্যবহারকারীদের শ্রেণীবদ্ধ চাকরি অনুসন্ধান করার সুবিধা দেয়।

