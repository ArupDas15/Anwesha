চার্লস মোয়েন রাইস (জন্ম: ২৫ শে আগস্ট ১৯৫২) হলেন একজন মার্কিন ভাইরাসবিজ্ঞানী এবং ২০২০ সালে চিকিৎসাবিজ্ঞানে নোবেল পুরস্কার বিজয়ী, যার গবেষণার প্রধান ক্ষেত্র হেপাটাইটিস সি ভাইরাস। তিনি নিউ ইয়র্ক সিটির রকাফেলার বিশ্ববিদ্যালয়ের ভাইরাসবিজ্ঞান বিভাগের অধ্যাপক। চার্লস মোইন আমেরিকান অ্যাসোসিয়েশন ফর অ্যাডভান্সমেন্ট অফ সায়েন্সের সভ্য, মার্কিন যুক্তরাষ্ট্রের জাতীয় বিজ্ঞান একাডেমির সদস্য এবং ২০০২ সাল থেকে ২০০৩ সাল পর্যন্ত আমেরিকান সোসাইটি ফর ভাইরোলজির ("মার্কিন ভাইরাসবিজ্ঞান সমিতি") সভাপতি ছিলেন। তিনি র‌্যালফ এফ ডব্লিউ বার্টেনস্লেগার ও মাইকেল জে সোফিয়ার সাথে যৌথভাবে ২০১৬  সালে ল্যাস্কার-ডিবেকি ক্লিনিকাল মেডিকেল রিসার্চ অ্যাওয়ার্ড পেয়েছিলেন। মাইকেল হাউটন এবং হার্ভি অল্টারের পাশাপাশি তিনি "হেপাটাইটিস সি ভাইরাস" আবিষ্কারের জন্য ২০২০ সালের শরীরবিজ্ঞান ও চিকিৎসাবিজ্ঞানে নোবেল পুরস্কারে ভূষিত হন।