শহীদ বরকত স্টেডিয়াম, বাংলাদেশের একটি জেলা পর্যায়ের স্টেডিয়াম। স্টেডিয়ামটি গাজীপুর জেলার গাজীপুর সিটি কর্পোরেশনের অন্তর্গত জয়দেবপুরে রথখোলা সদর হাসপাতাল সড়কে অবস্থিত। এই স্টেডিয়ামে বাংলাদেশের জাতীয় দিবস সমূহে কুচকাওয়াজ কর্মসূচি, কনসার্ট; জেলার বিভিন্ন ক্রীড়া বিশেষ করে ক্রিকেট, ফুটবল, ও খেলোয়াড় বাছাই অনুষ্ঠিত হয়। বাংলাদেশের অন্যান্য সকল ক্রীড়া ভেন্যুর মতই এই স্টেডিয়ামটি জাতীয় ক্রীড়া পরিষদের অধিভুক্ত ও জেলা ক্রীড়া সংস্থার তত্ত্ববধানে রয়েছে। গাজীপুর জেলা স্টেডিয়াম নামে নির্মিত হলেও পরবর্তীতে ভাষা শহীদ আবুল বরকতের নামে এই স্টেডিয়ামের নামকরণ করা হয়। এই ভেন্যুটি ২০১৪ সালে বাংলাদেশ প্রিমিয়ার লীগ (ফুটবল)-এর খেলা অনুষ্ঠানের জন্য সংরক্ষিত ভেন্যু হিসেবে শহীদ মিরাজ-তপন স্টেডিয়ামের সাথে বাংলাদেশ ফুটবল ফেডারেশনের তালিকাভূক্ত ছিল।