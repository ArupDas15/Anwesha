যেসব পাখি প্রতিরক্ষার উদ্দেশ্যে তাদের শরীরে বিষাক্ত পদার্থ উৎপাদনে সক্ষম, তাদের বিষাক্ত পাখি বলে। এসব পাখি সাপের মত বিষ প্রয়োগ করে না, বরং শরীরে বিষ ধারণ করে। এ সমস্ত পাখি খেলে বা ধরলে বিষে আক্রান্ত হওয়ার সম্ভাবনা রয়েছে। বিষাক্ত পাখিদের দেহে বিষের উৎপত্তি হয় মূলত এদের খাদ্য থেকে। বিষাক্ত পোকামাকড়, ব্যাঙ ও উদ্ভিদাংশ এদের বিষাক্ত হওয়ার প্রধান কারণ।
পিটোহুই, আফ্রিত, ছোট কসাইদামা প্রভৃতি পাখি বিষ ধারণ করে। পিটোহুইরা এক বিশেষ ধরনের গুবরে পোকা খায় যা বিষাক্ত। সেখান থেকে তাদের শরীরে বিষের উৎপত্তি হয়। এছাড়া পাতি বটেরা বছরের নির্দিষ্ট সময়ে শরীরে বিষ ধারণ করে।বিষাক্ত পাখিরা সবচেয়ে বেশি বিষ ধারণ করে তাদের বহিঃত্বক, পালক ও লেজের গোড়ায়। শিকারী প্রাণী সর্বপ্রথম এদের বহিঃত্বক ও পালকের সংস্পর্শে আসে বলে এ অংশে বিষের উপস্থিতি তাদের প্রতিরক্ষায় সহায়তা করে। আবার এ বিষ তাদের ডিম ও বাসায় লেগে থাকে বলে শিকারীদের হাত থেকে সেগুলোও মুক্ত থাকে।