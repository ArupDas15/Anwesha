দ্য হিন্দু ভারতের একটি ইংরেজি দৈনিক সংবাদপত্র। দ্য হিন্দু ভারতের দ্বিতীয় সর্বাধিক প্রচারিত সংবাদপত্র। এই পত্রিকার দৈনিক প্রচারসংখ্যা ১,৪৫৩,৪০৫; যা দি ইকোনমিকস টাইমস পত্রিকার প্রচারসংখ্যার সামান্য অধিক। ইন্ডিয়ান রিডারশিপ সার্ভের (আইআরএস) ২০০৮ সালের সমীক্ষা অনুযায়ী, এই পত্রিকার পাঠকসংখ্যা প্রায় ৫,২০০,০০০। পাঠকসংস্থার হিসেব অনুযায়ী ভারতে এই পত্রিকার স্থান তৃতীয় (দ্য টাইমস অফ ইন্ডিয়া ও হিন্দুস্তান টাইমস পত্রিকার পরেই। দক্ষিণ ভারতে, বিশেষত তামিলনাড়ুতে এই পত্রিকা বহুল প্রচারিত। এই পত্রিকার প্রধান কার্যালয়ও তামিলনাড়ুর রাজধানী চেন্নাইয়ে অবস্থিত। ১৮৭৮ সালে সাপ্তাহিক পত্রিকা হিসেবে প্রথম প্রকাশিত হয় দ্য হিন্দু পত্রিকা। পরে ১৮৮৯ সাল থেকে এটি নিয়মিত দৈনিক সংবাদপত্র হিসেবে প্রকাশিত হয়ে আসছে।
১৯৯৫ সালে দ্য হিন্দু পত্রিকা একটি অনলাইন সংস্করণ চালু করে। এটিই ছিল প্রথম কোনো ভারতীয় সংবাদপত্রের অনলাইন সংস্করণ।বর্তমানে দ্য হিন্দু পত্রিকার মোট তেরোটি মুদ্রিত সংস্করণ প্রকাশিত হয়। এগুলি হল: বেঙ্গালুরু, চেন্নাই, কোয়েম্বাটোর, দিল্লি, হায়দরাবাদ, কোচি, কলকাতা, মাদুরাই, ম্যাঙ্গালোর, তিরুবনন্তপুরম, তিরুচিরাপল্লি, বিজয়ওয়াড়া ও বিশাখাপত্তনম সংস্করণ।

