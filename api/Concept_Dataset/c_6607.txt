প্রশমনমূলক সেবা, প্রশমনমূলক চিকিৎসা, উপশমমূলক সেবা বা  উপশমমূলক চিকিৎসা হলো সর্বাত্মক, বহুমুখী-নিয়মানুবর্তিতামুলক অভিগমন যেখানে গুরুতর অসুস্থ মানুষের জন্যে বিশেষায়িত চিকিৎসা সেবার ব্যবস্থা করা হয়। ক্যানসার, ফুসফুসের রোগ, ওষুধ প্রতিরোধী যক্ষ্মা, যকৃতের রোগ বা অন্য কোনো দীর্ঘস্থায়ী যন্ত্রণা থেকে মানুষকে মুক্ত করার জন্যে প্রশমন সেবার প্রয়োজন হয়। প্রশমনমূলক সেবা হচ্ছে ক্যানসার রোগীদের সবচেয়ে বড় ওষুধ। প্রশমনমূলক সেবার অপর নাম সহায়ক চিকিৎসা। এ সেবায় ক্যানসারের যন্ত্রণা অনেকাংশে প্রশমিত হয়। ক্যানসার রোগীদের বিভিন্ন শারীরিক ও মানসিক সমস্যা বা উপসর্গ দেখা দেয়। যেমন প্রচন্ড ব্যথা বা অসহ্য যন্ত্রনা। প্রশমনমূলক সেবায় ক্যানসারের চিকিৎসার পাশাপাশি ঔষধ দিয়ে প্রচন্ড ব্যথা বা অসহ্য যন্ত্রনা,  অসুস্থতাজনিত কষ্ট ও ভোগান্তি প্রশমন করা হয়। প্রশমনমূলক সেবা ও নির্ধারিত চিকিৎসার মাধ্যমে রোগী স্বাভাবিক জীবনে ফিরে আসতে পারে। তবে রোগ শনাক্ত হওয়ার পরপরই প্রশমনমূলক সেবা শুরু করা দরকার। কিছু ক্ষেত্রে জীবনের শেষ সময়ে প্রশমনমূলক সেবাই একমাত্র চিকিৎসা হয়ে দাঁড়ায়। প্রশমনমূলক সেবার মূল উদ্দেশ্য রোগীর জীবনের মান বাড়ানো।প্রশমনমূলক সেবার শারীরিক, মানসিক, সামাজিক ও আধ্যাত্মিক মূল্য আছে। একাধিক গবেষণায় দেখা গেছে, প্রশমনমূলক সেবা মানুষের আয়ু বৃদ্ধি করে এবং জীবনের শেষ সময়ে চিকিৎসা খরচ কমায়।

