ফুটবল ক্লাব ইন্তেরনাৎসিওনালে মিলানো (সাধারণত ইন্তেরনাৎসিওনালে উচ্চারিত [ˌinternattsjoˈnaːle], ইন্টার মিলান অথবা শুধুমাত্র ইন্টার নামে পরিচিত) হচ্ছে মিলান ভিত্তিক একটি ইতালীয় পেশাদার ফুটবল ক্লাব। এই ক্লাবটি বর্তমানে ইতালির শীর্ষ স্তরের ফুটবল লীগ সেরিয়ে আ-এ খেলে। এই ক্লাবটি ১৯০৮ সালের ৯ই মার্চ তারিখে প্রতিষ্ঠিত হয়েছে। ইন্টার মিলান তাদের সকল হোম ম্যাচ মিলানের সান সিরোতে খেলে থাকে; যার ধারণক্ষমতা হচ্ছে ৮০,০১৮। বর্তমানে এই ক্লাবের ম্যানেজারের দায়িত্ব পালন করছেন আন্তোনিও কোন্তে এবং সভাপতির দায়িত্ব পালন করছেন স্টিভেন ঝাং। স্লোভেনীয় গোলরক্ষক সামির হান্দানোভিচ এই ক্লাবের অধিনায়কের দায়িত্ব পালন করছেন।

