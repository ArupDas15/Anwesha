ভেনিস চলচ্চিত্র উৎসব (ইতালীয়: Mostra Internazionale d'Arte Cinematografica) বিশ্বের প্রাচীনতম চলচ্চিত্র উৎসব। ১৯৩২ সালে কাউন্ট জুজেপ্পে ভল্পি-এর হাত ধরে "Esposizione Internazionale d'Arte Cinematografica" নামে এর প্রচলন শুরু হয়, সেই থেকে প্রতি বছর আগস্ট এর শেষে অথবা সেপ্টেম্বর এর শুরুতে ভেনিসের লিডো দ্বীপে এই উৎসব উদযাপিত হয়ে আসছে। Lungomare Marconi অঞ্চলের ঐতিহাসিক Palazzo del Cinema থিয়েটারে বাছাই প্রদর্শনী অনুষ্ঠিত হয়। কান চলচ্চিত্র উৎসব ও বার্লিন আন্তর্জাতিক চলচ্চিত্র উৎসব এর পাশাপাশি এটি বিশ্বের সর্বাধিক মর্যাদাপূর্ণ চলচ্চিত্র উৎসবগুলোর মধ্যে একটি।এটি ভেনিস বিয়েনিয়াল এর একটি অংশ। উৎসবের প্রধান পুরস্কারসমূহের মধ্যে রয়েছে গোল্ডেন লায়ন (ইতালীয়ঃ Leone d'Oro), যা প্রদর্শনীর শ্রেষ্ঠ চলচ্চিত্রের জন্য প্রদান করা হয়; সিলভার লায়ন (ইতালীয়ঃ Leone d'Argento), যা প্রদর্শনীর শ্রেষ্ঠ পরিচালককে প্রদান করা হয়; এবং ভল্পি কাপ (ইতালিয়ঃ Coppa Volpi), যা শ্রেষ্ঠ অভিনেতা এবং অভিনেত্রীকে প্রদান করা হয়। ২০০২ সালে স্রোতের বিপরীতে চলা শ্রেষ্ঠ চলচ্চিত্রের জন্য "স্যান ম্যাক্রো পুরস্কার" নামে অপর একটি পুরস্কার প্রদান চালু হয়।