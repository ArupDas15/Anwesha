সি একটি প্রোগ্রামিং ভাষা। সি নির্মাণ করেন ডেনিস রিচি, বেল ল্যাবে '৭০এর দশকে কাজ করার সময়। ভাষাটি তৈরির প্রথম উদ্দেশ্য ছিল ইউনিক্স অপারেটিং সিস্টেম এর কোড লেখা, কিন্তু অচিরেই এটি একটি বহুলব্যবহৃত ভাষায় পরিণত হয়। সি++ ও জাভাসহ পরিবর্তীকালের অনেক প্রোগ্রামিং ভাষার উপর সি'র গভীর প্রভাব পড়েছে। সি'র সবচেয়ে আকর্ষণীয় দিক হচ্ছে এর বহনযোগ্যতা (portability)। সি'তে রচিত প্রোগ্রাম যেকোনো অপারেটিং সিস্টেমের কম্পিউটারে চালানো যায়। ৭০ এবং ৮০র দশকের দিকে সি এর জনপ্রিয়তা বৃদ্ধি পাবার সাথে সাথে এর অনেকগুলো সংস্করণ তৈরি হয়। ১৯৮৩ সালে মার্কিন মাননিয়ন্ত্রক সংস্থা সি এর একটি আদর্শ সংস্করণ তৈরির জন্য কমিটি গঠন করে। দীর্ঘ ৬ বছর পরে ১৯৮৯ সালে সেই আদর্শ সি ভাষাটি তৈরি হয়, যা আমেরিকান মাননিয়ন্ত্রক সংস্থার সি (আনসি সি (ANSI C)) নামে পরিচিত। পরবর্তিতে আন্তর্জাতিক মাননিয়ন্ত্রক সংস্থা ১৯৯০ সালে সি এর এই আদর্শ সংস্করণটি গ্রহণ করে, যা সি৯০ নামে পরিচিত। মূলত "সি৮৯" এবং "সি৯০" একই ভাষা। যুগের প্রয়োজনে আন্তর্জাতিক মাননিয়ন্ত্রক সংস্থা ১৯৯৫ সালে এই সংস্করণকে বর্ধিত করে এবং পরবর্তিতে ১৯৯৯ সালে সম্পূর্ণ নতুন একটি সংস্করণ প্রকাশ করে যা সি৯৯ নামে পরিচিত। সর্বশেষ ২০১১ সালে সি প্রোগ্রামিং ল্যাঙ্গুয়েজের নবীনতম সংস্করণ সি১১ প্রকাশিত হয়।

