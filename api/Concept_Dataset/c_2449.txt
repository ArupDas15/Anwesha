পাবমেড সেন্ট্রাল (PMC) একটি মুক্ত ডিজিটাল সংগ্রহস্থল, যেখানে 'চিকিৎসা জীববিজ্ঞান' এবং জীবন বিজ্ঞান জার্নালসমূহে প্রকাশিত হয়েছে এমন উন্মুক্ত প্রবেশাধিকার যুক্ত পাণ্ডিত্যপূর্ণ নিবন্ধসমূহ আর্কাইভ করা হয়। ন্যাশনাল সেন্টার ফর বায়োটেকনোলজি ইনফরমেশন (এনসিবিআই) দ্বারা বিকশিত একটি বৃহৎ  গবেষণা ডাটাবেজ হিসেবে, পাবমেড সেন্ট্রাল  একটি নথিপত্র সংগ্রহস্থলের (ডকুমেন্ট রিপোজিটরির) থেকেও বেশিকিছু। পিএমসির কাছে যেগুলো জমা হয় সেগুলোকে বর্ধিত মেটাডেটা, মেডিকেল তত্ত্ববিদ্যা (Medical ontology) এবং অনন্যরূপে শনাক্তকরণের জন্য সূচকযুক্ত ও ফরম্যাট করা হয়, যা প্রতিটি নিবন্ধের জন্য এক্সএমএল কাঠামোগত ডাটা সমৃদ্ধ করে।  পিএমসির মধ্যে থাকা সামগ্রীগুলোর সাথে অন্যান্য এনসিবিআই ডাটাবেজের সংযোগ স্থাপন করা যেতে পারে; এন্ট্রেজ (Entrez) অনুসন্ধান ও সংগ্রহ পদ্ধতির মাধ্যমে  খুব সহজে এই সামগ্রীগুলোতে প্রবেশ করা যেতে পারে; যার ফলে সাধারণ জনগণ পিএমসির বায়োমেডিকেল জ্ঞানের ভিত্তিতে অত্যন্ত দক্ষতার সহিত আবিষ্কার এবং অধ্যয়ন করতে পারে।পাবমেড সেন্ট্রাল এবং পাবমেড দুটি স্বতন্ত্র ক্ষেত্র।  পাবমেড সেন্ট্রাল পূর্ণ নিবন্ধগুলোর একটি মুক্ত ডিজিটাল সংরক্ষণাগার। যেকোন ব্যক্তি যেকোন জায়গা থেকে ওয়েব ব্রাউজারের মাধ্যমে পিএমসি-তে প্রবেশ (পুনর্ব্যবহারের বিভিন্ন বিধান সহ) করতে পারেন। অপরদিকে, যদিও পাবমেড বায়োমেডিকেল উদ্ধৃতি ও বিমূর্তের একটি অনুসন্ধানযোগ্য ডাটাবেজ, পূর্ণ-পাঠ্য নিবন্ধটি অন্য কোথাও (মুদ্রণ বা অনলাইন সংস্করণ, বিনামূল্যে বা পরিশোধকৃত গ্রাহক পরিষেবার অন্তরালে) থাকে।

