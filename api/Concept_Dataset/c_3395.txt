ফ্রান্সের সিনেমা বলতে বুঝায় ফ্রান্সের চলচ্চিত্র শিল্প। ফরাসি চলচ্চিত্রের মধ্যে চলচ্চিত্রের শিল্প এবং ফ্রান্স অথবা বিদেশে ফরাসি চলচ্চিত্র নির্মাতাদের তৈরি সৃজনশীল চলচ্চিত্র অন্তর্ভুক্ত।
ফ্রান্স চলচ্চিত্রের জন্মভূমি এবং এখানেই চলচ্চিত্র শিল্প এবং চলচ্চিত্র নির্মাণ প্রক্রিয়ার অনেক উন্নতি সাধন হয়। বেশ কয়েকটি গুরুত্বপূর্ণ চলচ্চিত্র আন্দোলনের, যেমন নভেল ভোগ, সূত্রপাত এই দেশে ঘটে। এখানকার চলচ্চিত্র শিল্প বেশ সমৃদ্ধ যার প্রধান কারণ ফরাসি সরকার দ্বারা সরবরাহকৃত সুরক্ষা।এখানকার সমৃদ্ধ এবং উদ্ভাবনী চলচ্চিত্র সংস্কৃতি ছাড়াও ইউরোপ এবং বিশ্বব্যাপী শিল্পীদের জন্য ফ্রান্স একটি সমাবেশ স্থান। এ কারণে ফ্রান্সের চলচ্চিত্র কখনো কখনো বিদেশি চলচ্চিত্রের সাথে বিজড়িত হয়। বিভিন্ন দেশ যেমন পোল্যান্ড (রোমান পোলানস্কি, ক্রিস্তফ কিয়েশ্‌লফ্‌স্কি, এবং আন্দ্রে জুলাভস্কি), আর্জেন্টিনা (গ্যাসপার নোয়ে এবং এদগার্দো কোজারিনস্কি), রাশিয়া (আলেক্সান্দ্রে আলেক্সেইফ, আনাতোলে লিতভাক), অস্ট্রিয়া (মাইকেল হানেকে), এবং জর্জিয়া (গেলা বাবলুয়ানি, অটার ইসোলিয়ানি)-এর পরিচালকরা ফরাসি চলচ্চিত্রে গুরুত্বপূর্ণ অবদান রেখেছে। অন্য দিকে, ফরাসি পরিচালকরা অন্য দেশে সফলতা অর্জন করে যেমন লুক বেসন, জ্যাক টার্নার এবং ফ্রান্সিস ভেবার যুক্তরাষ্ট্রে প্রভাবশালী ক্যারিয়ার গঠনে সক্ষম হন।