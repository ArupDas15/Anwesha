বাংলাদেশের রেল পরিবহন ব্যবস্থায় ডিজেল লোকোমোটিভ ব্যবহার করা হয়। ডিজেল লোকোর মধ্যে ডিজেল–ইলেকট্রিক ও ডিজেল–হাইড্রোলিক, এই দুই ধরনের লোকো রয়েছে। ডিজেল লোকোর পাশাপাশি বাষ্পচালিত লোকোও একসময় ব্যবহার করা হতো, তবে বর্তমানে ব্যবহার করা হয় না।  গেজ অনুযায়ী বাংলাদেশে ন্যারো-গেজ (৭৬২ মি.মি.), মিটার-গেজ (১,০০০ মি.মি.) এবং ব্রড-গেজ (১,৬৭৬ মি.মি.) লোকোর ব্যবহার রয়েছে। এর মধ্যে ন্যারো-গেজ রেলপথের ব্যবহার বর্তমানে না থাকায় কোনো ন্যারো-গেজ লোকো সচল নেই।
মিটার-গেজ ও ব্রড-গেজ মিলিয়ে ২০২০ সাল পর্যন্ত মোট ৪৬৫টি ডিজেল লোকো (পুরনো ৩০০০ সিরিজ ব্যতীত) বাংলাদেশে আমদানি করা হয়। এদের অধিকাংশই ডিজেল–ইলেক্ট্রিক, তবে ৮০টি লোকোমোটিভ ডিজেল–হাইড্রোলিক। ৪৬৫টি লোকোর মধ্যে ৩৩৮টি মিটার-গেজ ও ১২৭টি ব্রড-গেজ। সকল ডিজেল–হাইড্রোলিক লোকো হাঙ্গেরির গ্যাঞ্জ–ম্যাভেজ কোম্পানি তৈরি করেছে। ডিজেল–ইলেক্ট্রিক লোকো বিভিন্ন কোম্পানি তৈরি করেছে যার মধ্যে জিএমডি, অ্যালকো, এমএলডব্লিউ, হুন্দাই রোটেম ও ডিএলডব্লিউ উল্লেখযোগ্য।