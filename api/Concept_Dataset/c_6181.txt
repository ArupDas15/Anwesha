অটোডেস্ক থ্রিডিএস ম্যাক্স, প্রাক্তন নাম থ্রিডি স্টুডিও ম্যাক্স (ইংরেজি: Autodesk 3ds Max বা 3D Studio Max) হল একটি পেশাদারী থ্রিডি কম্পিউটার গ্রাফিক্স প্রোগ্রম যার মাধ্যমে থ্রিডি এনিমেশন, মডেল, গেম এবং ইমেজ তৈরি করা হয়। সফটওয়্যারটি তৈরি করেছে অটোডেক্স মিডিয়া অ্যান্ড এনটারটেইনমেন্ট যার আগে নাম ছিল যথাক্রমে ডিসক্রিট এবং কাইনেটিক্স।
এই সফটওয়্যারটির মাধ্যমে ত্রিমাত্রিক অ্যানিমেশন এবং টেলিভিশন এবং সিনেমার জন্য বিভিন্ন স্পেশাল এফেক্ট তৈরি করা যায়, তবে কম্পিউটার গেম শিল্পেই এটি সর্বাধিক ব্যবহার হয়। সফটওয়্যারটি কেবলমাত্র উইনডোজ প্ল্যাটফর্মেই ব্যবহার করা যায়। সফটওয়্যারটিতে উন্নত মানের শেডার, রেডিওসিটি, পার্টিকেল সিস্টেম, গ্লোবাল ইলিউমিনেসন, সম্পূর্ণ পরিবর্তনযোগ্য ইউজার ইন্টারফেস, এবং একটি স্ক্রিপটিঙ ভাষা ম্যাক্সস্ক্রিপ্ট রয়েছে। এছাড়াও অন্যান্য কোম্পানির তৈরি প্রচুর প্লাগ ইন সফটওয়্যারও পাওয়া যায় যা আলাদা ভাবে কিনতে হয়।
সাধারনভাবে চার ধরনের মডেলিং এই সফটওয়্যারটির মাধ্যমে করা যায় যেমন পলিগণ মডেলিং , নার্বস মডেলিং, সারফেস এবং প্যাচ মডেলিং এবং প্রিডিফাইনড্ বস্তু দিয়ে মডেলিং। সফটওয়্যারটি বিভিন্ন বিখ্যাত সিনেমাতে স্পেশাল এফেক্ট তৈরিতে ব্যবহৃত হয়েছে যেমন ডাই অ্যানাদার ডে, জুরাসিক পার্ক, মাইনরিটি রিপোর্ট, মিশন ইম্পসিবল: ২, স্টার ওয়ার্স:এপিসোড ৩ রিভেঞ্জ অফ দ্য সিথ, দ্য মমি, দ্য ম্যাট্রিক্স রিলোডেড প্রভৃতি। এই সফটওয়্যারটির সাহায্যে তৈরি কয়েকটি কম্পিউটার গেম হল ডায়াবলো ২, হাফ লাইফ, হ্যালো ২, মাফিয়া, মেডাল অফ অনার, নিড ফর স্পীড, ম্যাক্স পেইন প্রভৃতি। বর্তমান এই সফটওয়্যারটির ২০১০ সংস্করন প্রকাশিত হয়েছে।

