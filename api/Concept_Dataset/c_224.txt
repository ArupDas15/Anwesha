ওশেনিয়া ফুটবল সংস্থা বা ওএফসি (ইংরেজি: Oceania Football Confederation) ওশেনিয়া অঞ্চলের বিভিন্ন দেশের ফুটবল সংস্থাগুলোর প্রধান পরিচালনাকারী সংস্থার দায়িত্ব পালন করছে। এটি মহাদেশীয় পর্যায়ের প্রধান ছয়টি আন্তর্জাতিক সংস্থার একটি হিসেবে পরিগণিত। নিউজিল্যান্ডসহ পার্শ্ববর্তী টোঙ্গা, ফিজি এবং অন্যান্য প্রশান্ত মহাসাগরীয় দ্বীপপুঞ্জের রাষ্ট্রসমূহ ওএফসির সদস্য। ওশেনিয়া অঞ্চলের ফুটবল খেলার মানোন্নয়ন, ফিফা বিশ্বকাপের যোগ্যতা নির্ধারণী খেলাগুলো পরিচালনার দায়িত্ব পালন করে থাকে এ সংস্থাটি।
বৈশ্বিক প্রধান ছয়টি কনফেডারেশনের একটি হলেও ওএফসি সবচেয়ে ছোট সংস্থা হিসেবে পরিচিত। ফুটবল খেলার তেমন জনপ্রিয়তা নেই ঐ সকল দ্বীপরাষ্ট্রগুলোই মূলতঃ এর সদস্য। বৈশ্বিক পর্যায়ের ফুটবলের আন্তর্জাতিক প্রতিযোগিতায় এ অঞ্চল থেকে দলগুলো তেমন প্রভাব বিস্তার করতে পারেনি কিংবা উচ্চ পর্যায়ের ক্লাব দলগুলোতেও ফুটবলারদের তেমন অংশগ্রহণ নেই। ২০০৬ সালের সংস্থার বৃহৎ ও সর্বাপেক্ষা সফলতম দল অস্ট্রেলিয়া সদস্যপদ প্রত্যাহার করে নেয়। এরফলে নিউজিল্যান্ড সংস্থার বৃহৎ সদস্যরূপে আসীন হয়েছে।