নাওমি ওসাকা (জাপানি: 大坂 なおみ, জাপানি উচ্চারণ: [o̞ːsäkä näo̞mi]; জন্ম: ১৬ অক্টোবর ১৯৯৭) হলেন একজন জাপানি পেশাদার টেনিস খেলোয়াড়। ওসাকা নারী টেনিস অ্যাসোসিয়েশন (ডাব্লিউটিএ) দ্বারা প্রকাশিত তালিকার এক নম্বর স্থান অধিকার করার পাশাপাশি প্রথম এশীয় খেলোয়াড় হিসেবে এককে শীর্ষ স্থান অধিকার করেছেন। তিনি চারবারের গ্র্যান্ড স্ল্যাম একক চ্যাম্পিয়ন এবং অস্ট্রেলিয়ান ওপেন ও ইউএস ওপেনের বর্তমান চ্যাম্পিয়ন। ডাব্লিউটিএ ট্যুরে তার ছয়টি শিরোপা রয়েছে, যার মধ্যে প্রিমিয়ার বাধ্যতামূলক পর্যায়ে দুটি অন্তর্ভুক্ত। ২০১৮ ইউএস ওপেন এবং ২০১৯ অস্ট্রেলিয়ান ওপেনে, ওসাকা ২০১১ সালে জেনিফার কাপ্রিয়াতির পর প্রথম খেলোয়াড় হিসেবে টানা দুইটি গ্র্যান্ড স্ল্যাম টুর্নামেন্টে তার প্রথম দুটি গ্র্যান্ড স্ল্যাম একক খেতাব জয়লাভ করেছেন। 
জাপানে একজন হাইতীয় পিতা এবং জাপানি মায়ের ঘরে জন্মগ্রহণকারী ওসাকা মাত্র তিন বছর বয়স থেকে মার্কিন যুক্তরাষ্ট্রে বসবাস এবং প্রশিক্ষণ শুরু করেন। তিনি ১৬ বছর বয়সে ২০১৪ স্ট্যানফোর্ড ক্লাসিকের ডাব্লিউটিএ ট্যুরে অভিষেকে প্রাক্তন ইউএস ওপেন চ্যাম্পিয়ন সামান্থা স্তোসারকে পরাজিত করে খ্যাতি অর্জন করেন। দুই বছর পর, তিনি জাপানে অনুষ্ঠিত ২০১৬ প্যান প্যাসিফিক ওপেনে তার প্রথম ডাব্লিউটিএ ফাইনালে ডাব্লিউটিএ র‍্যাঙ্কিংয়ের শীর্ষ ৫০-এ প্রবেশ করেন। ওসাকা ২০১৮ সালে ইন্ডিয়ান ওয়েলস ওপেনে তার প্রথম ডাব্লিউটিএ খেতাব জয়লাভ করেনারী টেনিসের সর্বোচ্চ পর্যায়ে তার সাফল্য অর্জন করেন। বছরের শেষের দিকে, তিনি ইউএস ওপেনের ফাইনালে ২৩ বার গ্র্যান্ড স্ল্যাম একক চ্যাম্পিয়ন সেরেনা উইলিয়ামসকে পরাজিত করে প্রথম জাপানি খেলোয়াড় হিসেবে একটি গ্র্যান্ড স্ল্যাম একক খেতাব জয়লাভ করেন। ২০১৮ সাল হতে ২০২০ সাল পর্যন্ত, তিনি পরপর তিন বছরে একটি গ্র্যান্ড স্ল্যাম একক খেতাব জয়লাভ করেছেন। 
ওসাকা বিশ্বের সবচেয়ে বিপণনযোগ্য ক্রীড়াবিদদের একজন, যা তাকে ২০২০ সালে পৃষ্ঠপোষকতার ক্ষেত্রে আয়ের দিক থেকে সকল ক্রীড়াবিদদের মধ্যে অষ্টম স্থান অধিকার করতে সাহায্য করেছে। তিনি ঐ বছর বার্ষিক আয় দ্বারা সর্বকালের সর্বোচ্চ উপার্জনকারী নারী ক্রীড়াবিদে পরিণত হয়েছিলেন। ওসাকা একজন সক্রিয় কর্মী হিসেবে বেশ কিছু উল্লেখযোগ্য স্বীকৃতি অর্জন করেছেন, তিনি তার ম্যাচের সময় ব্ল্যাক লাইভস ম্যাটার আন্দোলনের প্রতি সমর্থন প্রদর্শন করেছেন। ইউএস ওপেনে তার খেলা তাকে ২০২০ সালের স্পোর্টস ইলাস্ট্রেটেড বর্ষসেরা ক্রীড়াবিদের একজন হিসেবে মনোনীত হতে সাহায্য করেছে। এছাড়াও তিনি ২০১৯ ও ২০২০ সালে বিশ্বের ১০০ জন প্রভাবশালী ব্যক্তির বার্ষিক তালিকায় অন্তর্ভুক্ত ছিলেন। টেনিস কোর্টে, ওসাকা শক্তিশালী সার্ভের সাথে একটি আক্রমণাত্মক খেলার শৈলী প্রদর্শন করেন, তিনি প্রায় ২০১ কিলোমিটার প্রতি ঘণ্টা (১২৫ মা/ঘ) গতিতে সার্ভ করতে পারেন। 

