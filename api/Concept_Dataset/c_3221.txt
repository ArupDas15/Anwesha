অত্র নিবন্ধটি আন্তর্জাতিক ক্রিকেট অঙ্গনে শ্রীলঙ্কা ক্রিকেট দলের পুরুষ, মহিলা ও যুব অধিনায়কদের তালিকা যারা আনুষ্ঠানিকভাবে টেস্ট, একদিনের আন্তর্জাতিক ও টুয়েন্টি২০ আন্তর্জাতিকে প্রতিনিধিত্ব করেছেন। ২১ জুলাই, ১৯৮১ তারিখে শ্রীলঙ্কা দল আন্তর্জাতিক ক্রিকেট কাউন্সিলের পূর্ণাঙ্গ সদস্য হয়। এরপূর্বে ১৯৬৫ সাল থেকে দলটি আইসিসি’র সহযোগী সদস্যপদ লাভ করে। এরফলে দলটি সহযোগী সদস্যদের নিয়ে গড়া শীর্ষ পর্যায়ের একদিনের প্রতিযোগিতা আইসিসি ট্রফিতে অংশগ্রহণের সুযোগ পায়। ১৯৮১ সালে টেস্ট খেলার মর্যাদা লাভের অব্যহিত পরেই তৎকালীন নিষিদ্ধ ঘোষিত বর্ণবাদী দক্ষিণ আফ্রিকায় আরোসা শ্রীলঙ্কা নামে বিদ্রোহী খেলোয়াড় নিয়ে গড়া দল গমন করে। ঐ সময়ে বর্ণবৈষম্যবাদের কারণে দক্ষিণ আফ্রিকাকে নিষিদ্ধ অবস্থায় রাখা হয়েছিল। ফলে সফরে অংশগ্রহণকারী সকল খেলোয়াড়কে আজীবনের জন্য ক্রিকেট খেলায় অংশগ্রহণে নিষিদ্ধ করা হয়। পরবর্তীতে অবশ্য তাদের উপর আরোপিত নিষেধাজ্ঞা প্রত্যাহার করা হয়।
একদিনের আন্তর্জাতিকে শ্রীলঙ্কার সেরা সাফল্য হিসেবে রয়েছে ক্রিকেট বিশ্বকাপের শিরোপা লাভ। ১৯৯৬ সালে অর্জুনা রানাতুঙ্গা’র নেতৃত্বাধীন দলটি চ্যাম্পিয়ন হয়।