ইগুয়াসু জলপ্রপাত (পর্তুগিজ: Cataratas do Iguaçu কাতারাতস দু ইগ্‌ওয়াসু আ-ধ্ব-ব: [kata'ɾatɐs du igwa'su]; স্পেনীয় ভাষায়: Cataratas del Iguazú কাতারাতাস দেল ইগ্‌ওয়াসু আ-ধ্ব-ব: [kata'ɾatas del iɣwa'su]) আর্জেন্টিনা (80%) ও ব্রাজিলের (20%) সীমান্তে অবস্থিত একটি জলপ্রপাত। এটি দক্ষিণ আমেরিকার একটি প্রাকৃতিক বিস্ময়। ইগুয়াসু নদী যেখানে পারানা নদীর সাথে মিলিত হয়েছে, তার ২৪ কিমি পূর্বে ইগুয়াসু জলপ্রপাত অবস্থিত। পারানা মালভূমির ঢাল বেয়ে পাহাড়ি ঝর্ণাধারা নেমে এসে প্রায় ৭৩ মিটার নিচে পতিত হয়। ইগুয়াসু জলপ্রপাত আকারে নায়াগ্রা জলপ্রপাতের চেয়ে বড়। বর্ষাকালে এটির প্রশস্ততা প্রায় ৪ কিমি-এ গিয়ে দাঁড়ায়, তবে শুষ্ক মৌসুমে এটি প্রায় ৭৩০ মি প্রস্থের দুইটি আলাদা জলপ্রপাত হিসেবে পতিত হয়।

