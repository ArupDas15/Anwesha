জেমস এডওয়ার্ড ফ্র্যাঙ্কো (ইংরেজি: James Edward Franco; জন্ম: ১৯ এপ্রিল ১৯৭৮) হলেন একজন মার্কিন অভিনেতা ও চলচ্চিত্র নির্মাতা। তিনি ১২৭ আওয়ারস (২০১০) চলচ্চিত্রে অভিনয় করে শ্রেষ্ঠ অভিনেতা বিভাগে অস্কার, বাফটা ও সেরা নাট্য চলচ্চিত্র অভিনেতা বিভাগে গোল্ডেন গ্লোব পুরস্কারের মনোনয়ন লাভ করেন। ফ্র্যাঙ্কো স্যাম রেইমির স্পাইডার-ম্যান ত্রয়ী (২০০২-২০০৭), মিল্ক (২০০৮), পাইনঅ্যাপল এক্সপ্রেস (২০০৮), ইট, প্রে, লাভ (২০১০), রাইজ অব দ্য প্লেনেট অব দি অ্যাপস (২০১১), স্পিং ব্রেকার্স (২০১২) অজ দ্য গ্রেট অ্যান্ড পাওয়ারফুল (২০১৩), দিস ইজ দি এন্ড (২০১৩) চলচ্চিত্রে অভিনয়ের জন্য পরিচিত। তিনি দ্য ডিজেস্টার আর্টিস্ট (২০১৭) চলচ্চিত্রে অভিনয় করে সেরা সঙ্গীতধর্মী বা হাস্যরসাত্মক চলচ্চিত্র অভিনেতা বিভাগে গোল্ডেন গ্লোব পুরস্কার অর্জন করেন।ফ্র্যাঙ্কো চলচ্চিত্রের পাশাপাশি টেলিভিশনেও কাজ করেছেন; তিনি হাস্যরসাত্মক নাট্যধর্মী ফ্রিকস অ্যান্ড গিকস (১৯৯৯-২০০০) ধারাবাহিকে ড্যানিয়েল ডেসারিও চরিত্রে অভিনয় করে প্রসিদ্ধি লাভ করেন। তিনি জীবনীমূলক টেলিভিশন চলচ্চিত্র জেমস ডিন (২০০১)-এ অভিনয় করে একটি গোল্ডেন গ্লোব পুরস্কার অর্জন করেন। তিনি ডেটাইমের সোপ অপেরা জেনারেল হসপিটাল (২০০৯-২০১২) ও সীমিত ধারাবাহিক ১১.২২.৬৩ (২০১৬)-এ শ্রেষ্ঠাংশে অভিনয় করেছেন। বর্তমানে তিনি এইচবিওর নাট্যধর্মী ধারাবাহিক দ্য ডেউস (২০১৭-বর্তমান)-এ অভিনয় করছেন।