একটা ছিল সোনার কন্যা ১৯৯৯ সালে মুক্তিপ্রাপ্ত বাংলাদেশের ছায়াছবি শ্রাবণ মেঘের দিন-এর একটি সঙ্গীত। লোকসঙ্গীত ধারার এগানের গীতিকার ছিলেন খ্যাতনামা সাহিত্যিক হুমায়ূন আহমেদ। মকসুদ জামিল মিন্টু'র সুর ও সঙ্গীতায়জনে এই গানে কন্ঠ দিয়েছিলেন সুবীর নন্দী। গানটি ঐ চলচ্চিত্রে ব্যবহৃত জনপ্রিয় গান হিসেবে বিবেচিত। গানটি ঐ চলচ্চিত্রের অডিও এ্যালবামের অন্যান্য গানের সাথে সঙ্গীত প্রকাশনী সঙ্গীতা মিউজিক হতে প্রকাশিত হয়। চলচ্চিত্রে এই গানের দৃশ্যায়নে মাহফুজ আহমেদ ঠোঁট মিলিয়েছিলেন। গানটির সঙ্গীতায়োজন ও কন্ঠদানের জন্য মকসুদ জামিল মিন্টু ও সুবীর নন্দী জাতীয় চলচ্চিত্র পুরস্কার অর্জন করেন।