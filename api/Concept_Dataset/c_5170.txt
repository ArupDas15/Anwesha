সালমান আল ফারিসী (আরবি: سلمان الفارسي‎‎) নবী মুহম্মদের একজন বিখ্যাত সাহাবী। মুহাম্মাদ তাকে সালমান আল খায়র নাম প্রদান করেন। ইসলাম ধর্ম গ্রহণ করার পূর্বে তার নাম ছিল মাবিহ ইবনে বুজখ্‌শান। তিনি বর্তমান ইরানের ইস্পাহান নামক স্থানে জায়্য নগরীতে জন্মগ্রহণ করেন। তবে তার জন্মস্থান কোথায় তা নিয়ে মতভেদ আছে। তার পিতা ছিলেন একজন জরাথ্রুস্টবাদী। ইসলাম গ্রহণের পূর্বে সালমান খ্রিষ্টান ধর্ম গ্রহণ করেন। খন্দকের যুদ্ধকালীন সময়ে তার পরামর্শে মুসলমান গণ পরিখা খনন করেন। ধর্মীয় জ্ঞানে তার ছিল অগাধ পাণ্ডিত্য। তিনি এ ব্যাপারে গভীর রাত পর্যন্ত মুহাম্মাদের সাথে আলোচনায় মগ্ন থাকতেন। তার নিকট হতে ৬০ টি এর মতো হাদিস বর্ণিত হয়েছে। তার সন্তানদের মধ্যে এক পুত্র এবং তিনজন কন্যা সন্তানের কথা জানা যায়।