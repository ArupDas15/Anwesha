মোরগের লড়াই, মুর্গার লড়াই বা মুরগীর লড়াই এক ধরনের রক্তাক্ত ক্রীড়া যাতে দুই বা ততোধিক মোরগজাতীয় প্রাণী বৃত্তাকার ককপিটে অংশগ্রহণ করে। সেলক্ষ্যে এজাতীয় মুরগী লালন-পালন, পরিচর্যা ও প্রশিক্ষণ প্রদান করে ক্রীড়া উপযোগী করে তোলা হয়। সাধারণতঃ প্রশিক্ষণপ্রাপ্ত মোরগ নির্দিষ্ট স্থানে অবস্থান করে একে-অপরের বিরুদ্ধে রক্তাক্ত লড়াইয়ের ন্যায় প্রতিযোগিতায় অবতীর্ণ হয়। শক্ত ঠোঁট ও নখের সাহায্যে এ লড়াই চলে। যে-কোন একটি মোরগের মৃত্যুবরণ কিংবা লড়াইয়ে অপারগতা প্রকাশ করার মাধ্যমে প্রতিযোগিতায় সমাপ্তি ঘটে। এ লড়াইয়ে বাজী ধরা অন্যতম ক্রীড়া অনুষঙ্গ হিসেবে বিবেচিত হয়ে আসছে।
গেমকক বা মোরগের লড়াইয়ের কথা ১৬৪৬ সালে প্রথম প্রামাণ্য দলিলে মোরগকে খেলাধূলা, ক্রীড়া, অবসর কিংবা বিনোদনের প্রধান ক্ষেত্র হিসেবে উল্লেখ করা হয়। এর পূর্বেই অবশ্য জর্জ উইলসন ১৬০৭ সালে তাঁর দ্য কমেন্ডেশন অব কক্‌স অ্যান্ড কক ফাইটিং গ্রন্থে খেলাধূলায় মোরগ নামে ব্যবহার করেন।
সকল ধরনের পুরুষ মুরগীর একই প্রজাতির মধ্যে লড়াইয়ে প্রবৃত্তির পরিবেশ সৃষ্টি করা হয় তার জন্মের শুরু থেকেই। দুই বছর পর্যন্ত মোরগটির প্রতি সেরা যত্ন নেয়া হয়। পেশাদার ক্রীড়াবিদদের ন্যায় লড়াইয়ের পূর্ব পর্যন্ত এ সেবা মোরগ মালিক দিয়ে থাকেন। তবে, প্রাণী কল্যাণ এবং প্রাণী অধিকার কর্মীরাসহ অনেকেই মোরগের লড়াইকে রক্তাক্ত ক্রীড়া হিসেবে বিবেচনা করে থাকেন।মোরগের লড়াইকে বিশ্বের প্রাচীনতম দর্শকদের ক্রীড়া হিসেবে গণ্য করা হয়। প্রায় ছয় হাজার বছর পূর্বে প্রাচীন পারস্যে এ ক্রীড়ার উদ্ভব হয়েছিল বলে ধরানা করা হয়। অন্য একজন লেখকের মতে, সিন্ধু সভ্যতায় অবসরকালীন ক্রীড়া হিসেবে জনগণ সম্পৃক্ত থাকতেন।