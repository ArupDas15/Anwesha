ডেল ইনকর্পোরেটেড মার্কিন যুক্তরাষ্ট্রভিত্তিক একটি বহুজাতিক তথ্যপ্রযুক্তি কর্পোরেশন। মার্কিন যুক্তরাষ্ট্রে টেক্সাস-এর রাউন্ড রকে এর সদরদপ্তর অবস্থিত। ১৯৮৪ সালের ৪ নভেম্বর ডেল প্রতিষ্ঠিত হয়। এর প্রতিষ্ঠাতা মাইকেল ডেল। তিনি  ডেল ইনকর্পোরেটেড-এর চেয়ারম্যান ও প্রধান নির্বাহী। ছোটবেলায় জমানো ১ হাজার ডলার মূলধন নিয়ে ব্যবসায় শুরু করেন তিনি। ১৯৮৪-এ কম্পিউটার উৎপাদনের লাইসেন্স গ্রহণ করে তিনি। মাত্র ২৪ বছর বয়সে প্রধান নির্বাহী হিসেবে যোগ দেন নিজের প্রতিষ্ঠানেই। এই প্রতিষ্ঠানটি পারসোন্যাল কম্পিউটার (ডেস্কটপ ও নোটবুক), সার্ভার কম্পিউটার, ডাটা স্টোরেজ ডিভাইস (ইকুয়ালজিক), নেটওয়ার্ক সুইচ প্রভৃতি প্রস্তুত করে থাকে। মাত্র দুই যুগে "ডেল" পৃথিবীর অন্যতম জনপ্রিয় কম্পিউটার ব্র্যান্ড-এ উন্নীত হয়েছে। বিশ্বের অন্যতম সর্ববৃহৎ এই প্রযুক্তি প্রতিষ্ঠানটিতে বর্তমানে (২০১২) ১,০৩,৩০০-এরও বেশি লোক কর্মরত। ই-মার্কেটিং-এর মাধ্যমে মার্কিন যুক্তরাষ্ট্রে ডেল পণ্যের ব্যাপক বিক্রি হয়ে থাকে। চীন ও মালয়েশিয়া সহ পৃথিবীর কয়েকটি দেশে ডেল-এর কারখানা রয়েছে। প্রতিষ্ঠানটি ২০০৬ খ্রিস্টাব্দে অ্যালিয়েনওয়্যারকে কিনে নেয়।

