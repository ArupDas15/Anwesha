পোকার হলো একধরনের কার্ড খেলার জুয়ার শ্রেণি, কিন্তু প্রায়ই এটিকে দক্ষতা নির্ভর খেলা বিবেচনা করা হয়। সব ধরনের পোকার খেলার অপরিহার্য অংশ হিসেবে বাজি জড়িত এবং প্রতি হ্যান্ডের বিজয়ী নির্ধারিত হয় খেলোয়াড়ের কার্ড অনুযায়ী যার অন্তত কিছু হ্যান্ডের খেলা শেষ না হওয়া পর্যন্ত লুকানো থাকে। পোকার খেলাগুলো ভিন্নতা হয় কার্ড বাটার সংখ্যায়, শেয়ারকৃত বা কমিউনিটি কার্ডের সংখ্যায়, লুকায়িত কার্ডের সংখ্যায়, বাজির পদ্ধতিতে।
প্রায় সকল আধুনিক পোকার খেলায় প্রথম দফা বাজি শুরু হয় এক অথবা একাধিক খেলোয়াড়ের কোন না কোন ধরনের বাধ্যতামূলক বাজির (ব্লাইড এবং/অথবা অ্যান্টি) মাধ্যমে। সাধারণ পোকার খেলায় প্রতিটি খেলোয়াড় নিজ হ্যান্ডের মূল্য যা মনে করে তা অন্যান্য খেলোয়াড়দের সাথে তুলনা করে বাজি ধরে। এরপরে খেলা ঘড়ির কাঁটার দিক অনুযায়ী ঘুরতে থাকে যেখানে প্রতি খেলোয়াড়কে আগের সর্বোচ্চ বাজির সমান হতে হয় বা "কল" করতে হয় অথবা "ফোল্ড" করতে হয় যার ফলে বাজি ধরা পরিমাণ হারাতে হয় এবং হ্যান্ডের বাকি অংশ খেলা হতে বিরত থাকতে হয়। যে খেলোয়াড় বাজি ধরেছে সে "রেইজ" বা বাজির পরিমাণ বাড়াতে পারে। বাজির পালা শেষ হয় যখন সর্বশেষ খেলোয়াড় শেষ বাজিকে কল করে বা ফোল্ড করে। যদি একজন ছাড়া বাকি সব খেলোয়াড় ফোল্ড করে তবে অবশিষ্ট থাকা খেলোয়াড়টি নিজের হ্যান্ড দেখানো ছাড়াই পট সংগ্রহ করে। যদি সর্বশেষ বাজির পালা শেষ হওয়ার পর একাধিক খেলোয়াড় খেলায় থাকে তবে শোডাউন হয় যেখানে সবার হ্যান্ড দেখানো হয় এবং বিজয়ী হ্যান্ডধারী খেলোয়াড় পট নেয়।

