ভারতের ষোড়শ লোকসভা ২০১৪ অনুষ্ঠিত ভারতের সাধারণ নির্বাচনে নির্বাচিত ৫৪৩ জন সদস্য সমবায়ে গঠিত হয়। ২০১৪ সালের ৭ এপ্রিল থেকে ১২ মে পর্যন্ত ৯টি পর্যায়ে ভারতের নির্বাচন কমিশন কর্তৃক এই নির্বাচন অনুষ্ঠিত হয়। ২০১৪ সালের ১৬ মে নির্বাচনের ফলাফল ঘোষিত হয়। ভারতীয় জনতা পার্টি (জাতীয় গণতান্ত্রিক জোটের অন্তর্গত) ৫৪৩টি আসনের মধ্যে ২৮২টি আসন পেয়ে একক সংখ্যাগরিষ্ঠতা অর্জন করেছে। ২০১৪ সালের ২৬ মে দলের প্রধানমন্ত্রী পদপ্রার্থী নরেন্দ্র মোদী ভারতের পঞ্চদশ প্রধানমন্ত্রী হিসেবে শপথ গ্রহণ করেছেন এবং সরকার গঠন করেছেন।
এই লোকসভা নির্বাচনে ভারতীয় জাতীয় কংগ্রেস (সংযুক্ত প্রগতিশীল জোটের অন্তর্গত) ৪৪টি আসন পেয়েছে। তামিলনাড়ুর সর্বভারতীয় আন্না দ্রাবিড় মুনেত্র কড়গম ৩৭টি আসন পেয়ে তৃতীয় স্থান অধিকার করেছে।