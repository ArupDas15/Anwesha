বিলাত ফেরত (England Returned) বা বিলেত ফেরত, ১৯২১ সালের ধীরেন্দ্রনাথ গঙ্গোপাধ্যায় প্রযোজিত ও এন.সি. লাহিড়ী পরিচালিত একটি প্রহসনমূলক বাংলা নির্বাক চলচ্চিত্র। অবিভক্ত বাংলা প্রদেশের বরিশালএর ডেপুটি কালেক্টর ধীরেন্দ্রনাথ গঙ্গোপাধ্যায় এই চলচ্চিত্রটিতে প্রযোজনা ও অভিনয় করেন।তার অভিনয় জীবনের সূচনাকালীন চলচ্চিত্রের মধ্যে এটি অন্যতম। তিনি এই সিনেমার সহযোগী পরিচালকও ছিলেন। এটিই প্রথম ভারতীয় চলচ্চিত্র যেখানে প্রগাঢ় চুম্বনের দৃশ্য ছিল। প্রথম নির্বাক লাভ-স্টোরি (কমেডিযুক্ত) হিসেবে এটি বিপুল জনপ্রিয়তা পায়। ছবিটি ভারতীয় চলচ্চিত্রে রোমান্টিক কাহিনীর যুগের সূত্রপাত ঘটিয়েছিল। ব্রিটিশ ও আমেরিকান চলচ্চিত্রের অনুপ্রেরণায় ভারতীয় চলচ্চিত্রকাররা এই সিনেমায় চুম্বনযুক্ত রিয়েলিস্টিক প্রেমের দৃশ্যের অবতারণা করেন। তবুও, ভারতীয় জনগণ ব্রিটিশ ও আমেরিকান চলচ্চিত্রে অভ্যস্ত হলেও ভারতীয় নায়িকার এইরকম অন্তরঙ্গ মুহূর্তে স্বাচ্ছন্দ্যবোধ করেননি। 'বিলাত ফেরত' মানে বিদেশ থেকে ফেরত' এবং সেযুগে বিদেশ বলতে ইংল্যান্ডকেই বোঝানো হত৷ ছবিটিতে প্রগতিশীল ভারতীয়দের পশ্চিমী শিক্ষা ও রীতিনীতি নিয়ে বিলেত থেকে ফেরা এবং রক্ষণশীল ভারতীয়দের এই পরিবর্তনের বিরোধিতা দর্শানো হয়েছে।