বিশ্বের নতুন সপ্তাশ্চর্য এমন একটি প্রকল্প যার মূল উদ্দেশ্য হচ্ছে আধুনিক বিশ্বের নতুন বিস্ময়ের তালিকা তৈরি করে প্রাচীন বিশ্বের সপ্তাশ্চর্যের ধারণাটিকে পুনঃরুজ্জীবিত করা। এ লক্ষ্যে ব্যক্তিমালিকানাধীন New 7 Wonders Foundation বিশ্বব্যাপী ইন্টারনেট ও ফোনের মাধ্যমে বিশ্বের সাতটি নতুন বিস্ময়ের তালিকায় ভুক্তির জন্য মনোনয়ন ও ভোট আহবান করে এবং এর বিজয়ীদের তালিকা ৭ জুলাই, ২০০৭ তারিখে পর্তুগালে ঘোষণা করা হয়।
সুইজারল্যান্ড ভিত্তিক "New 7 Wonders Foundation" এর দাবী এই প্রকল্পে ইন্টারনেট এবং ফোনের মাধ্যমে ১০০ মিলিয়ন বা ১০ কোটি ভোট পড়েছে। যেহেতু ভক্ত, সরকার এবং পর্যটন সংস্হাগুলো কোন বাধা ছাড়াই যতগুলো ইচ্ছা ভোট দিতে পেরেছে তাই এই ভোটাভুটিকে অনেকেই অবৈজ্ঞানিক আখ্যা দিয়েছেন।