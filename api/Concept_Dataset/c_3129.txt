মার্সিয়া গে হার্ডেন (ইংরেজি: Marcia Gay Harden; জন্ম: ১৪ আগস্ট ১৯৫৯) হলেন একজন মার্কিন অভিনেত্রী। তার প্রথম আলোচিত চলচ্চিত্র হল কোয়েন ভ্রাতৃদ্বয়ের মিলার্‌স ক্রসিং (১৯৯০)। পরবর্তীকালে তিনি ইউজড পিপল (১৯৯২), দ্য ফার্স্ট ওয়াইভস্‌ ক্লাব (১৯৯৬) ও ফ্লাবার (১৯৯৭) ছবিতে কাজ করেন। ২০০০ সালের পোলক চলচ্চিত্রে চিত্রশিল্পী লি ক্র্যাজনার চরিত্রে তার অভিনয়ের জন্য তিনি শ্রেষ্ঠ পার্শ্ব অভিনেত্রী বিভাগে একাডেমি পুরস্কার অর্জন করেন। তিনি মিস্টিক রিভার (২০০৩) ছবিতে সেলেস্ট বয়েল চরিত্রে কাজ করে অপর একটি একাডেমি পুরস্কারের মনোনয়ন লাভ করেন। তার অভিনীত অন্যান্য উল্লেখযোগ্য চলচ্চিত্রসমূহ হল আমেরিকান গান (২০০৫), দ্য মিস্ট ও ইনটু দ্য ওয়াইল্ড (২০০৭)।
১৯৯৩ সালে অ্যাঞ্জেলস ইন আমেরিকা মঞ্চনাটক দিয়ে তার ব্রডওয়েতে অভিষেক হয়। এই কাজের জন্য তিনি একটি টনি পুরস্কারের মনোনয়ন লাভ করেন। ২০০৯ সালে তিনি আবার ব্রডওয়েতে গড অব কার্নেজ নাটকে ভেরোনিকা চরিত্রে অভিনয় করেন। তিনি তার এই কাজের জন্য মঞ্চনাটকে শ্রেষ্ঠ অভিনেত্রী বিভাগে টনি পুরস্কার লাভ করেন।