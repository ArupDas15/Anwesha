ফিলিপ জেমস এডুইন পিবল্‌স  (ইংরেজি: Philip James "Jim" Edwin Peebles; জন্ম ২৫ এপ্রিল ১৯৩৫) ২০১৯ সালে পদার্থবিজ্ঞানে নোবেল পুরস্কার বিজয়ী একজন কানাডীয়-মার্কিন  পদার্থবিজ্ঞানী ও জ্যোতির্বিজ্ঞানী। পিবল্‌স বর্তমানে প্রিন্সটন বিশ্ববিদ্যালয়ের বিজ্ঞান অনুষদে সংখ্যাতিরিক্ত সাম্মানিক অধ্যাপক (এমেরিটাস প্রফেসর) হিসেবে নিয়োজিত আছেন। তিনি ১৯৭০-এর দশক থেকে তাত্ত্বিক জ্যোতির্বিজ্ঞানের আদি পরমাণুকেন্দ্র সংশ্লেষণ (প্রিমর্ডিয়্যাল নিওক্লিওসিনথেসিস), তমোপদার্থ এবং মহাজাগতিক তরঙ্গ নিয়ে কাজ করার জন্য বিশ্বব্যাপী সমাদৃত। তার লেখা তিনটি গ্রন্থ ফিজিক্যাল কসমোলজি ("ভৌত বিশ্বতত্ত্ব", প্রকাশনাকাল ১৯৭০), লার্জ স্কেল স্ট্রাকচার অব দি ইউনিভার্স ("মহাবিশ্বের বৃহৎ মাপের কাঠামো", প্রকাশনাকাল ১৯৮০) এবং প্রিন্সিপালস অব ফিজিক্যাল কসমোলজি ("ভৌত বিশ্বতত্ত্বের মূলনীতিসমূহ", প্রকাশনাকাল ১৯৯৩) পদার্থবিজ্ঞানের অধ্যয়নে খুবই গুরুত্বপূর্ণ হিসেবে পরিগণিত হয়। তিনি জ্যোতির্বিজ্ঞান ও তাত্ত্বিক পদার্থবিজ্ঞান নিয়ে মৌলিক গবেষণা মহাবিশ্বের গঠন ও ক্রমবিকাশের পাঠে নতুন আলোর সঞ্চার করার আবিষ্কারের স্বীকৃতিতে ২০১৯ সালে পদার্থবিজ্ঞানে যৌথভাবে নোবেল পুরস্কার লাভ করেন (মিশেল মাইয়র এবং দিদিয়ে কেলোজ-এর সাথে)।