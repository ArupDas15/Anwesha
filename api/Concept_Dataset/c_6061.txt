সংক্রমণী বস্তু বলতে সেইসব জড় বস্তুকে বোঝায়, যেগুলিতে রোগ সংক্রমণকারক (যেমন রোগসৃষ্টিকারী ভাইরাস, ব্যাকটেরিয়া বা ছত্রাক) লেগে থাকে বা উপস্থিত থাকে, এবং যেগুলি থেকে পরবর্তী নতুন কোনও পোষকের দেহে ঐ রোগ সংক্রমণকারকগুলি সংক্রমিত হতে পারে। একে ইংরেজিতে ফোমাইট (Fomite) বা ফোমিজ (Fomes) বলা হয়। কখনও কখনও এদেরকে নিষ্ক্রিয় বাহক (Passive vector) নামেও ডাকা হতে পারে।
মানুষের ক্ষেত্রে হাসপাতালে মানব চর্ম, চুল, পোশাক ও বিছানার বিভিন্ন কাপড় সংক্রমণী বস্তুতে পরিণত হতে পারে। সংক্রমণী বস্তুগুলি হাসপাতালে অর্জিত সংক্রমণ (Hospital-acquired infection বা HAI)-এর জন্য বিশেষভাবে সম্পর্কযুক্ত। এগুলির মাধ্যমে রোগ সৃষ্টিকারী জীবাণু এক রোগী থেকে আরেক রোগীতে ছড়াতে পারে। স্বাস্থ্যসেবা প্রদানকারী কর্মী, সেবিকা (নার্স) বা চিকিৎসকের ব্যবহৃত স্টেথোস্কোপ ও টাইয়ের মাধ্যমে এবং অপর্যপ্তভাবে ধোয়া হাত সাধারণত সংক্রমণী বস্তুর ভূমিকা পালন করে। 
মৌলিক হাসপাতাল সরঞ্জাম যেমন অন্তঃশিরা চিকিৎসা নল (ইন্ট্রাভেনাস টিউব), মূত্রনিষ্কাশনী নল (ক্যাথেটার) এবং জীবন রক্ষাকারী সরঞ্জামাদিও জীবাণুর বাহক তথা সংক্রমণী বস্তু হতে পারে; এক্ষেত্রে এসব বস্তুর পৃষ্ঠতলের উপরে রোগ সৃষ্টিকারী জীবাণুগুলি এক ধরনের জৈবপর্দা বা জৈবঝিল্লি (Biofilm) গঠন করে। সাবধানতার সাথে এই সব বস্তুকে জীবাণুমুক্তকরণ বা নির্বীজন (Sterilization) করলে পরসংক্রমণ (Cross-infection) রোধ করা সম্ভব। ইতিমধ্যে ব্যবহৃত সুই-পিচকারি  (সিরিঞ্জ) পুনরায় ব্যবহার করলে বা ঠিকমত বর্জন না করলে সেগুলি বিপজ্জনক সংক্রমণী বস্তুতে পরিণত হতে পারে।
হাসপাতালের বাইরে কাপ-পিরিচ, চামচ, পেনসিল, শৌচাগারের বা অন্যত্র পানির কলের হাতল, ফ্লাশ করার হাতল, দরজার হাতল, বাতির সুইচ, হাতে ধরার রেলিং, লিফটের বোতাম, টেলিভিশনের রিমোট কন্ট্রোল বা দূরনিয়ন্ত্রক, কলম, (মুঠোফোন, কম্পিউটার বা ট্যাবলেটের) স্পর্শসংবেদী পর্দা, জনসাধারণ্যে ব্যবহৃত ফোন, কিবোর্ড বা চাবিফলক, মাউস, চা-কফির কেটলির হাতল, রান্নাঘরের কাজের টেবিল বা সমতল-পৃষ্ঠ, এবং অন্য সমস্ত বস্তু যেগুলি বিভিন্ন লোক প্রায়শই স্পর্শ করে থাকে এবং যেগুলিকে ঘনঘন পরিষ্কার করা হয় না, সেগুলিকেও সংক্রমণী বস্তু হিসেবে গণ্য করা উচিত।
গবেষকেরা আবিষ্কার করেছেন যে মসৃণ ও রন্ধ্রহীন পৃষ্ঠ যেমন দরজার হাতল রন্ধ্রযুক্ত বস্তু যেমন কাগজের টাকা অপেক্ষা অধিকতর সহজে ব্যাকটেরিয়া ও ভাইরাসের সংক্রমণ ঘটাতে পারে, কেননা রন্ধ্রযুক্ত এবং বিশেষ করে তন্তুময় পদার্থ বা উপাদান সংক্রামক জীবাণুটিকে শুষে আবদ্ধ করে ফেলে এবং সাধারণ স্পর্শের মাধ্যমে এটির সংক্রমণ অধিকতর কঠিন হয়। তা সত্ত্বেও নোংরা পোশাক পরিচ্ছদ, তোয়ালে, বিছানার চাদর, বালিশের খোল, রুমাল এবং শল্যচিকিৎসার ক্ষেত্রে ক্ষতস্থান বাঁধার পটি তথা ব্যান্ডেজ সংক্রমণী বস্তুর ভূমিকা পালন করতে পারে।

