প্রতিনিউট্রিনো হলো মৌলিক কণিকা নিউট্রিনো'র প্রতিকণা। এটি নিউক্লীয় বেটা-ক্ষয় এর মাধ্যমে উৎপন্ন হয়। এদের স্পিন হলো ১/২ । এরা লেপটন মৌলিক-কণিকা শ্রেণীর অন্তর্গত। নিউট্রিনোসমূহের বাম-হস্ত হেলিসিটি থাকলেও এখন পর্যন্ত যত প্রতিনিউট্রিনো পাওয়া গেছে তাদের সবার রয়েছে ডান-হস্ত হেলিসিটি । প্রতিনিউট্রিনোসমূহ অন্যান্য পদার্থ'র সাথে কেবল মহাকর্ষ এবং দুর্বল নিউক্লীয় বল দ্বারা মিথষ্ক্রিয়া করায়, বৈজ্ঞানিক পরীক্ষা-নিরীক্ষার সাহায্যে এদেরকে শনাক্ত করা খুবই কঠিন একটি কাজ। নিউট্রিনো-স্পন্দন পরীক্ষায় দেখা যায় এন্টিনিউট্রিনো'র ভর আছে আর বেটা-ক্ষয় পরীক্ষায় দেখা যায়, এই ভর অতি নগণ্য।
প্রতিনিউট্রিনো এবং নিউট্রিনো একই কণা হওয়ার একটা সম্ভাবনা রয়েছে, কারণ এরা তড়িৎ নিরপেক্ষ। এধরনের বৈশিষ্ট্যযুক্ত কণিকাদের ম্যাজোরানা কণিকা বলা হয়ে থাকে। যদি নিউট্রিনো আসলেই ম্যাজোরানা কণিকা হয়ে থাকে, তাহলে নিউট্রিনোবিহীন যুগল বেটা-ক্ষয় প্রক্রিয়াটি সংঘটিত হওয়ার কথা। এই প্রক্রিয়াটির খোঁজে অনেকগুলি বৈজ্ঞানিক পরীক্ষা প্রস্তাব করা হয়েছে।

