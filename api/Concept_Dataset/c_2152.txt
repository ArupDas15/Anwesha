নগদপ্রবাহ বিবরণী (ইংরেজি: Cash flow statement)  এক প্রকার হিসাব প্রতিবেদন যাতে কোন ব্যবসায় প্রতিষ্ঠানে নগদ অর্থের অন্তর- ও বহির-প্রবাহ প্রদর্শন করা হয়ে থাকে। এটি আয় বিবরণী এবং উদ্বৃত্তপত্রের হিসাবে অর্থের আগমন ও বহির্গমন ও কিভাবে হয়েছে এবং প্রতিষ্ঠানে বর্তমানে তারল্যের অবস্থা প্রকাশ করে। একটি প্রতিষ্ঠান লাভজনক হলেও নগদ অর্থের অভাবে এর চলতি দেনা, আয়কর ও লভ্যাংশ প্রদান করতে সমর্থ নাও থাকতে পারে কিংবা লোকসানে পরিচালিত হওয়া সত্বেও তারল্যের প্রাচুর্য থাকতে পারে। অর্থের আগমন, বহির্গমন কিংবা চলতি দেনা নগদে পরিশোধ করার ক্ষমতা নির্ধারনের একমাত্র পদ্ধতি হল নগদ প্রবাহ বিবরণী। যৌথ মূলধনি ব্যবসা বা পাবলিক লিমিটেড কোম্পানিতে সাধারণত আন্তর্জাতিক হিসাবমান ৭ (IAS-7) অনুযায়ী নগদ প্রবাহ বিবরণী প্রস্তুত করা হয়।
নগদ প্রবাহ বিবরণীর ব্যাবহারকারীরা আরও বেশ কয়েকটি কারণে একে গুরুত্ব প্রদান করে থাকেন। যেমন:

হিসাব ও ব্যবস্থাপনা শাখার আধিকারিকদের মজুরি ও চলতি দেনা পরিশোধের ব্যাপারে নিশ্চিত থাকতে হয়। এসকল দেনা প্রতিষ্ঠান নিকট ভবিষ্যতে পূরণ করতে পারবে কি না তা নগদ প্রবাহ বিবরণী থেকে জানা যায়।
সম্ভাব্য ঋণ প্রদানকারী ও বকেয়া প্রদানকারীরা এই বিবরণী থেকে জানতে চেষ্টা করেন যে প্রতিষ্ঠানে পর্যাপ্ত তরল অর্থ মজুদ আছে কি না।
সম্ভাব্য বিনিয়োগকারীরাও তাদের বিনিয়োগ সুরক্ষিত কি না তা জানতে নগদ প্রবাহ বিবরণীর আশ্রয় নিতে পারে।
কর্মকর্তা এবং কর্মচারীদের বেতন প্রতিষ্ঠান সঠিক সময়ে পরিশোধ করতে পারবে কি না , এই বিবরণী থেকে তা স্পষ্ট বোঝা যায়।

