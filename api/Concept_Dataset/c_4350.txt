কৃষক একজন ব্যক্তিবিশেষ যিনি কৃষিকার্য পেশায় নিয়োজিত থেকে ফসল উৎপাদন করেন। পাশাপাশি তিনি খাবারের উপযোগী করে গৃহপালিত প্রাণী লালন-পালন করেন। সভ্যতার ঊষালগ্ন থেকে এ পেশার মাধ্যমে কৃষক মানুষের জন্যে খাদ্য সরবরাহ করে জীবনকে চলমান রেখেছেন।
একজন কৃষক তাঁর নিজের জমিতে অথবা অন্যের জমি বর্গা নিয়ে কিংবা অন্যের জমিতে শ্রম দিয়ে ফসল উৎপাদনে নিয়োজিত থাকেন। কিন্তু অগ্রসরমান অর্থনীতিতে কৃষক বলতে মূলতঃ যার নিজস্ব খামার বা জমি আছে তাকে বুঝায়। জমিতে নিয়োজিত কর্মীগণ খামার কর্মী, ক্ষেত মজুর ইত্যাদি নামে অভিহিত হয়ে থাকেন।