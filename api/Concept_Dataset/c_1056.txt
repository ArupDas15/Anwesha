১৯৬৩ সিরিয়ান অভ্যুত্থান, যা সিরিয়ান সরকার কর্তৃক ৮ মার্চ বিপ্লব বলে সম্বোধিত হয়, (আরবি: ثورة الثامن من آذار‎‎), ছিল আরব সোশ্যালিস্ট বাথ পার্টির সিরিয়ান আঞ্চলিক শাখার সামরিক কমিটি কর্তৃক সংঘটিত একটি সফল অভ্যুত্থান। এই অভ্যুত্থানে কমিটি ক্ষমতা দখল করতে সক্ষম হয়। ইরাকি আঞ্চলিক শাখার সফল সামরিক অভ্যুত্থানে উৎসাহিত হয়ে এই অভ্যুত্থান পরিকল্পনা ও বাস্তবায়ন করা হয়।
এই অভ্যুত্থান বাথ পার্টির সামরিক কমিটি পরিকল্পনা করেছিল। বেসামরিক নেতারা এতে জড়িত ছিলেন না। কিন্তু দলের নেতা মিশেল আফলাক এই পরিকল্পনা জানতেন। মুহাম্মদ উমরান, সালাহ জাদিদ ও হাফিজ আল আসাদ ছিলেন পরিকল্পনা ও ক্ষমতা গ্রহণ পরবর্তী সময়ে সামরিক কমিটির মূল নেতা। কমিটি নাসেরবাদি রশিদ আল-কুতাইনি ও মুহাম্মদ আল-সুফি এবং স্বাধীন মতাবলম্বী জাইদ আল-হারিরির সমর্থন আদায় করেছিল। অভ্যুত্থান মূলত ৭ মার্চের জন্য পরিকল্পনা করা হয়েছিল। কিন্তু কোথায় পরিকল্পনাকারীরা জড়ো হচ্ছে তা সরকার জেনে যাওয়ায় অভ্যুত্থান একদিন পিছিয়ে যায়।