জলচর পাখি (ইংরেজি: Water bird), জলজ পাখি বা জলার পাখি বলতে সেসব পাখিকেই বোঝায় যারা পানিতে বা পানির আশেপাশে বসবাস করে। জলে চরে বেড়ায় বলে এরা জলচর পাখি। এ সকল পাখি তাদের জীবনধারণের জন্য আংশিক বা পুরোপুরি পানির উপর নির্ভরশীল। পানি ছাড়া আসলে কোন প্রাণীই বাঁচতে পারে না; কিন্তু জলচর পাখিদের জীবনচক্রে পানি একটি গুরুত্বপূর্ণ ভূমিকা পালন করে। বেশিরভাগ জলচর পাখিরা স্বাদুপানির জলাশয়ে বা তার আশেপাশে বিচরণ করে। লোনা পানিতে, অর্থাৎ সমুদ্র, মোহনা, খাঁড়ি ও সামুদ্রিক দ্বীপে বসবাসকারী পাখির পরিমাণ কম নয়। জলচর পাখিদের পানির উপর নির্ভরশীলতায় পার্থক্য দেখা যায়। এই পার্থক্য সৃষ্টি হয়েছে মূলত তাদের পরিবেশে পানির লভ্যতার উপর।