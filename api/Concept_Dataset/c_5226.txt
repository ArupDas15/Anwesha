স্তাদ দে রেঁস (ফরাসি উচ্চারণ: ​[stɑd də ʁɛ̃s]; সাধারণত স্তাদ রেঁস বা শুধুমাত্র রেঁস নামে পরিচিত) হচ্ছে গ্রঁদ-এস্তের রেঁস ভিত্তিক একটি ফরাসি পেশাদার ফুটবল ক্লাব। এই ক্লাবটি বর্তমানে ফ্রান্সের শীর্ষ স্তরের ফুটবল লীগ লীগ ১-এ খেলে। এই ক্লাবটি ১৯১০ সালে সোসিয়েতে স্পোর্তিভ দু পার্ক পোমেরি নামে প্রতিষ্ঠিত হয়েছে। স্তাদ দে রেঁস তাদের সকল হোম ম্যাচ রেঁসের স্তাদ অগস্ত-দলুয়ানে খেলে থাকে; যার ধারণক্ষমতা হচ্ছে ২১,০২৯। বর্তমানে এই ক্লাবের ম্যানেজারের দায়িত্ব পালন করছেন দাভিদ গিওঁ এবং সভাপতির দায়িত্ব পালন করছেন জন-পিয়ের কাইলত। মরক্কী রক্ষণভাগের খেলোয়াড় ইউনিস আব্দেলহামিদ এই ক্লাবের অধিনায়কের দায়িত্ব পালন করছেন।
রেঁস ফরাসি ফুটবল ইতিহাসের অন্যতম সফল ক্লাব, যারা ৬টি লীগ ১ শিরোপা, ২টি কুপ দে ফ্রান্স শিরোপা এবং ৫টি ট্রফি দে চ্যাম্পিয়নস শিরোপা জয়লাভ করেছে। এই ক্লাবটি ইউরোপীয় স্তরেরও দুর্দান্ত সাফল্য অর্জন করেছে; যার মধ্যে ১৯৫৭ এবং সালে ইউরোপীয় কাপের রানার-আপ হয়েছিল। এছাড়াও রেঁস ১৯৫৩ লাতিন কাপ এবং ১৯৭৭ সালে কোপা দেলে আলপি শিরোপা জয়লাভ করেছে। ১৯৮০-এর দশক থেকে, রেঁস তাদের সাফল্যের সর্বোচ্চ স্থান ফিরে পেতে লড়াই করেছিল। এই ক্লাবটি ১৯৭৮–৭৯ মৌসুমে শীর্ষ স্তর থেকে অবনমন হওয়ার পর, ত্রিশ বছরেরও বেশি সময় ধরে লীগ ২ এবং চাম্পিওনাত ন্যাশনালে প্রতিযোগিতা করেছিল। অতঃপর, রেঁস ২০১২ সালে লীগ ১-এ উন্নীত হওয়ার পর পুনরায় ২০১৬ সালে অবনমন হয়েছিল।