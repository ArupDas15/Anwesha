একদিনের আন্তর্জাতিক বা ওডিআই আন্তর্জাতিক ক্রিকেট কাউন্সিলের ওডিআই মর্যাদাপ্রাপ্ত দুইটি দলের মধ্যকার আন্তর্জাতিক ক্রিকেট খেলা। টেস্ট ক্রিকেটের সাথে একদিনের আন্তর্জাতিকের প্রধান পার্থক্য হচ্ছে নির্দিষ্ট ওভার সংখ্যা ও প্রত্যেক দলের একটি মাত্র ইনিংস।
২০০৫ সালে সুনামিতে আক্রান্তদের সহায়তায় তহবিল সংগ্রহের উদ্দেশ্যে বিশ্ব ক্রিকেট সুনামি আবেদন নামে একটি ক্রিকেট খেলায় প্রতিদ্বন্দ্বিতার জন্য এসিসি এশিয়ান একাদশ ক্রিকেট দল গঠন করা হয়। এরপূর্বে ২০০৪ সালে ভারত মহাসাগরে ভূমিকম্পে সৃষ্ট প্রাকৃতিক দূর্যোগে আক্রান্তদের জন্যেও খেলা অনুষ্ঠিত হয়েছিল। এছাড়াও আফ্রিকান ক্রিকেট সংস্থা ও এশিয়ান ক্রিকেট কাউন্সিলের তহবিল বৃদ্ধির লক্ষ্যে এশীয় দলটি আফ্রিকান ক্রিকেট একাদশ দলের বিপক্ষে আফ্রো-এশিয়া কাপ প্রতিযোগিতায় নিয়মিতভাবে প্রতিদ্বন্দ্বিতা করে আসছে। ২০০৫ সালে আফ্রো-এশিয়া কাপের উদ্বোধনী আসর দক্ষিণ আফ্রিকায় বসে এবং দ্বিতীয়টি ২০০৭ সালে অনুষ্ঠিত হয়।

