জাহাজি বাংলা প্রোগ্রেসিভ রক ব্যান্ড শিরোনামহীনের অভিষেক স্টুডিও অ্যালবাম। এটি ১ জানুয়ারি ২০০৪ সালে জি-সিরিজের ব্যানারে বাংলাদেশে প্রকাশিত হয়। এটি ব্যান্ডের একমাত্র অ্যালবাম হিসেবে প্রাথমিকভাবে অধিকাংশ রেকর্ড লেবেল সংস্থা কর্তৃক প্রকাশে অস্বীকৃত এবং প্রত্যাখ্যাত হয়েছিল। যদিও মুক্তির পর অ্যালবামটি প্রাথমিক সাফল্য পেয়েছিল। অ্যালবামের সাইকেডালিক এবং ফোক রক ঘরানার "হাসিমুখ" গানটি ব্যপক জনপ্রিয়তা পায়। গানটি সর্বপ্রথম শিরোনামহীনকে ব্যান্ড হিসেবে পরিচিতি এনে দিয়েছিল। ব্যান্ডের প্রতিষ্ঠাতা সদস্য জিয়াউর রহমান জিয়া ১৯৯৭ সালে গানটি রচনা ও সুর করেছিলেন। পরবর্তীতে টেলিভিশন বিজ্ঞাপনেও গানটি ব্যবহৃত হয়েছিল।
জাহাজি অ্যালবামে শিরোনামহীন আধুনিক শহুরে মানুষের জীবনবোধ এবং নিত্যদিনকার সংগ্রামের চিত্র বিবৃত করার চেষ্টা করেছে। এই অ্যালবামটির টাইটেল গান জাহাজী যেখানে, একজন মধ্যবিত্ত তরূনের জীবন আর জীবিকার সন্ধ্যানে নিয়ত ছুটে চলাকে জাহাজী বা নাবিক' হিসেবে রূপক অর্থে নির্দেশ করা হয়েছে।