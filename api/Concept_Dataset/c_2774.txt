রুতগেরুস ইয়োহানেস মার্তিনিউস "রুড" ফন নিস্টেলরয় (ওলন্দাজ: Rutgerus Johannes Martinus van Nistelrooy, ওলন্দাজ উচ্চারণ: [ˈryt fɑn ˈnɪstəlroːi̯] (শুনুন); জন্ম ১ জুলাই ১৯৭৬) একজন প্রাক্তন ওলন্দাজ ফুটবলার। ৫৬টি গোল নিয়ে তিনি চ্যাম্পিয়নস লীগের ইতিহাসে চতুর্থ সর্বোচ্চ গোলদাতা। তিনি চ্যাম্পিয়নস লীগের তিনবারের শীর্ষ গোলদাতা। এছাড়া তিনি ইউরোপের তিনটি আলাদা ঘরোয়া লীগেও শীর্ষ গোলদাতার খেতাবও অর্জন করেছেন।
নিস্টেলরয় তার কর্মজীবন শুরু করেন ডেন বশের হয়ে। এরপর তিনি যোগ দেন হিরেনভেনে। ১৯৯৮ সালে তিনি যোগ দেন পিএসভি আইন্দোভেনে। সেখানে তিনি দুইটি ডাচ লীগ শিরোপা জিতেন। পিএসভিতে তার নৈপূন্য ইংরেজ ক্লাব ম্যানচেস্টার ইউনাইটেডের নজরে আসে। ২০০০ সালের গ্রীষ্মে ক্লাবটি তার সাথে চুক্তি করে। কিন্তু ইনজুরির কারণে এক বছর পর তত্‍কালীন ব্রিটিশ রেকর্ড ফি ১৯ মিলিয়ন ইউরোর বিনিময়ে তিনি ম্যানচেস্টার ইউনাইটেডে যোগ দেন। ইউনাইটেডের হয়ে তিনি প্রিমিয়ার লীগ, এফএ কাপ, ফুটবল লীগ কাপ, এফএ কমিউনিটি শিল্ড এবং দুইবার স্যার ম্যাট বাস্‌বি বর্ষসেরা খেলোয়াড়ের পুরস্কারও জিতেন। নিস্টেলরয় ইউনাইটেডের হয়ে ২১৯ খেলায় ১৫০ গোল করেন। ২০০৬ সালে নিস্টেলরয় রিয়াল মাদ্রিদে যোগ দেন। রিয়ালে তিনি দুইটি লা লিগা এবং একটি স্পেনীয় সুপার কাপ শিরোপা জিতেন। ২০১০ সালের জানুয়ারিতে তিনি হামবার্গার এসভিতে যোগ দেন। ২০১১ সালের গ্রীষ্মে তিনি স্পেনে ফিরে আসেন এবং মালাগায় যোগ দেন। ২০১২ সালের ১৪ মে, তিনি ফুটবল থেকে অবসরের ঘোষণা দেন।