কনফেডারেশন অব আফ্রিকান ফুটবল বা ক্যাফ (ফরাসি: Confédération Africaine de Football; আরবি: الإتحاد الأفريقي لكرة القدم‎‎‎) আফ্রিকা মহাদেশের ফুটবল সংস্থার প্রধান পরিচালনা পরিষদ ও নিয়ন্ত্রণকারী সংস্থা। আফ্রিকার জাতীয় ফুটবল সংস্থাগুলোকে ক্যাফ পরিচালনা করে। এটি মহাদেশীয়, জাতীয় এবং ক্লাবভিত্তিক ফুটবল প্রতিযোগিতা পরিচালনা করে থাকে। পাশাপাশি পুরস্কারের অর্থমূল্য, নিয়ম-নীতি প্রণয়ন ও প্রচার স্বত্ত্বের বিষয়েও এটি হস্তক্ষেপ করে। ফিফার নিয়ন্ত্রণাধীন ছয়টি মহাদেশীয় ফুটবল সংস্থার অন্যতম বৃহত্তম হচ্ছে ক্যাফ। উয়েফা'র তুলনায় এটি মাত্র তিন বছর পরে গঠিত হয়। কিন্তু দীর্ঘদিন যাবৎ জাতীয় ও স্থানীয় প্রতিযোগিতায় খেলাধুলার মান উন্নয়নে কাজ করে যাচ্ছে।
১৯৯৮ সালে ফ্রান্সে অনুষ্ঠিত ফিফা বিশ্বকাপের পর এ অঞ্চল থেকে ৫টি দেশ বিশ্বকাপের মূল পর্বে খেলার যোগ্যতা অর্জন করে। পরবর্তীতে দক্ষিণ আফ্রিকায় অনুষ্ঠিত ২০১০ সালের বিশ্বকাপে স্বাগতিক দেশসহ মোট ৬টি দেশের জাতীয় ফুটবল দল অংশ নিয়েছিল। কিন্তু, ২০১৪ সালের বিশ্বকাপে দলের সংখ্যা পূর্বাবস্থায় ফিরিয়ে আনা হয়েছে।