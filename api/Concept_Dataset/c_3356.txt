ফিফটি শেডস (ইংরেজি: Fifty Shades) হল ইংরেজ লেখিকা ই. এল. জেমস রচিত ফিফটি শেডস উপন্যাস ত্রয়ী অবলম্বনে নির্মিত তিনটি কামোদ্দীপক রোম্যান্টিক ড্রামা চলচ্চিত্র সংবলিত একটি মার্কিন চলচ্চিত্র ধারাবাহিক। ছবিটির পরিবেশক ছিল ইউনিভার্সাল স্টুডিও এবং অ্যানাস্টেসিয়া স্টিল ও ক্রিস্টিয়ান গ্রে-র চরিত্রে অভিনয় করেছিলেন যথাক্রমে ডাকোটা জনসন ও জেমি ডোরনান। স্যাম টেইলর-জনসন প্রথম ছবিটি পরিচালনা করেন। দ্বিতীয় ও তৃতীয় ছবি দু’টির পরিচালক ছিলেন জেমস ফলি।প্রথম ছবি ফিফটি শেডস অফ গ্রে মুক্তি পেয়েছিল ২০১৫ সালের ১৩ ফেব্রুয়ারি; দ্বিতীয় ছবি ফিফটি শেডস ডার্কার মুক্তি পায় ২০১৭ সালের ১০ ফেব্রুয়ারি এবং তৃতীয় ছবি ফিফটি শেডস ফ্রিড মুক্তিলাভ করে ২০১৮ সালের ৯ ফেব্রুয়ারি। বিশ্বব্যাপী ছবিটির আয় ছিল ১.৩২ বিলিয়নেরও বেশি মার্কিন ডলার এবং তার ফলে এটি সর্বকালের সপ্তম সর্বাধিক উপার্জনকারী আর-রেটিংযুক্ত ফ্র্যাঞ্চাইজে পরিণত হয়।