বিজ্ঞাপন আধুনিক কালের একটি বহুল ব্যবহৃত বিপণন কৌশল যার মূল উদ্দেশ্য হলো পণ্যের ও কৃত্যের গুণাবলী ও বৈশিষ্টাদি সম্পর্কে প্রধানত সংবাদপত্র ও টেলিভিশনের মাধ্যমে ভোক্তাদের অবহিত করা। দেয়াললিখণ, হ্যাণ্ডবিল ও পোস্টারের মাধ্যমে কয়েক শত বৎসর যাবত বিজ্ঞাপন করা হচ্ছে। একবিংশ শতাব্দীতে ডিজিটাল প্রযুক্তি, বিশেষ করে ইন্টারনেট ভিত্তিক ডিজিটাল প্রযুক্তির ব্যাপক প্রসারে ফলে বিজ্ঞাপনের নতুন নতুন মাধ্যম আবিষ্কৃত ও প্রবর্তিত হয়েছে।বিজ্ঞাপন চিহ্নিত ব্যবসায়ী উদ্যোক্তা কর্তৃক অর্থের বিনিময়ে, ধারণা, পণ্য ও সেবার নৈর্ব্যক্তিক উপস্থাপনা ও প্রসার। বিজ্ঞাপন একটি একমুখী যোগাযোগ ব্যবস্থা। সাধারণত পণ্য ও সেবার প্রতি জনসাধারণের দৃষ্টি আকর্ষণ করার জন্য বিজ্ঞাপন প্রচারিত হয়, তবে এছাড়াও বিজ্ঞাপনের বিবিধ উদ্দেশ্য আছে।