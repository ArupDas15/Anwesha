মাইকেল ল্যাথাম পাওয়েল (ইংরেজি: Michael Latham Powell; ৩০ সেপ্টেম্বর ১৯০৫ - ১৯ ফেব্রুয়ারি ১৯৯০) ছিলেন একজন ইংরেজ চলচ্চিত্র পরিচালক। তিনি এমেরিক প্রেসবার্গারের সাথে যৌথভাবে কাজের জন্য সুপরিচিত। তাদের প্রযোজনা সংস্থা "দ্য আর্চারস" থেকে তারা একসাথে একাধিক ধ্রুপদী ব্রিটিশ চলচ্চিত্র রচনা, প্রযোজনা ও পরিচালনা করেছিলেন, তন্মধ্যে উল্লেখযোগ্য হল ফোর্টি নাইন্থ প্যারালাল (১৯৪১), দ্য লাইফ অ্যান্ড ডেথ অব কর্নেল ব্লিম্প (১৯৪৩), অ্যা ম্যাটার অব লাইফ অ্যান্ড ডেথ (১৯৪৫, যা স্টেয়ারওয়ে টু হেভেন নামেও পরিচিত), ব্ল্যাক নার্সিসাস (১৯৪৭), দ্য রেড শুজ (১৯৪৮), এবং দ্য টেলস অব হফম্যান (১৯৫১)। তার নির্মিত পরবর্তী চলচ্চিত্র ১৯৬০ সালের বিতর্কিত পিপিং টম, যেটিকে এখন ধ্রুপদী চলচ্চিত্র হিসেবে গণ্য করা হয় এবং প্রথম "স্ল্যাশার" হিসেবেও বিবেচনা করা হয়। ছবিটি মুক্তির পর এতটাই নিন্দা ছড়িয়ে পড়ে যে তার কর্মজীবন মারাত্মকভাবে ক্ষতিগ্রস্ত হয়।মার্টিন স্কোরসেজি, ফ্রান্সিস ফোর্ড কোপলা, জর্জ এ. রোমেরোসহ অনেক চলচ্চিত্র নির্মাতা পাওয়েলকে তাদের অনুপ্রেরণা হিসেবে উল্লেখ করেছেন। ১৯৮১ সালে তিনি ও তার সহযোগী প্রেসবার্গার ব্রিটিশ ফিল্ম একাডেমির সর্বোচ্চ সম্মাননা বাফটা ফেলোশিপ লাভ করেন।