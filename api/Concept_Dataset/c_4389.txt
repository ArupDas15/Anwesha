বাংলাদেশ হোম ওয়ার্কার্স উইমেন অ্যাসোসিয়েশন যা সংক্ষেপে বিএইচডব্লিউএ, বাংলাদেশের একটি এনজিও। এর প্রধান কার্যালয় ঢাকায় অবস্থিত।  সংগঠনটি জীবনযাত্রার স্বাভাবিক মান এবং সামাজিক অধিকার থেকে বঞ্চিত গৃহকর্মীদের জন্য কাজ করে। বিশেষ করে সুবিধাবঞ্চিত গৃহকর্মীদের সাধারণ বিষয়াদি নিশ্চিত করতে সংগঠনটি সামাজিক সচেতনতা মূলক আয়োজন, বিষয়গুলো নিয়ে কর্মশালা, নীতিমালা তৈরিতে সহায়তা, উন্নয়ন এবং তাদের জীবনযাত্রা বিষয়ে সহায়তা করতে পরামর্শ দিয়ে থাকে।  বিএইচডব্লিউএ মূলত শিশু গৃহকর্মীদের বিষয়ে কাজ করে থাকে।  গৃহকর্মীদের অধিকার শ্রমিক আইনের মধ্যে না থাকায় এ ধরনের কাজে যুক্ত নারীদের স্বাস্থ্য সুরক্ষা ও নিরাপত্তার বিষয়গুলো নিয়েও কাজ করে বিএইচডব্লিউএ। ২০১৩ সালে বাংলাদেশের শ্রম ও কর্মসংস্থান মন্ত্রণালয়ে শ্রমিক সংগঠন হিসেবে নিবন্ধিত হয় বিএইচডব্লিউএ। এর মাধ্যমে অনিবন্ধিত একটি খাতকে সরকারের ট্রেড ইউনিয়ন তালিকাভুক্ত করা হয়। এ সংগঠনের মাধ্যমে গৃহকর্মীরা তাদের সাধারণ কাজের সুবিধার বিষয়গুলো ব্যাপারে কাজ করে।