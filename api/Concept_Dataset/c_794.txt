সান মারিনো হলো দক্ষিণ ইউরোপের ইতালির মধ্যাঞ্চলে অবস্থিত একটি ভূবেষ্টিত (চতুর্দিকে ইতালি দ্বারা বেষ্টিত) রাষ্ট্র। ইতালির সাথে সান মারিনোর ৩৯ কিলোমিটারের সীমান্ত রয়েছে। এটি আয়তনের দিক দিয়ে ভ্যাটিকান সিটি ও মোনাকোর পর ইউরোপের তৃতীয় ক্ষুদ্রতম স্বাধীন রাষ্ট্র। দেশটির আবহাওয়া ও জলবায়ু অ্যাপেনাইন পর্বতমালা দ্বারা ব্যাপকভাবে প্রভাবান্বিত। ৪৩.৯৪° উত্তর ১২.৪৬° পূর্ব﻿ / 43.94; 12.46 এ অবস্থিত, সান মারিনোর আয়তন প্রায় ৬১.২ কিমি২ (২৩.৬ মা২)। ভূমধ্যসাগরীয় জলবায়ু অঞ্চলে অবস্থিত হওয়ায়, সান মারিনোতে মৃদু থেকে ঈষৎ চরমভাবাপন্ন শীতকাল এবং উষ্ণ রৌদ্রোজ্জ্বল গ্রীষ্মকাল পরিলক্ষিত হয়। দেশটির সম্পূর্ণ অঞ্চল পর্বতময়, মোট আয়তনের মাত্র ১৭ শতাংশ চাষযোগ্য। দেশটির উপর দিয়ে বেশ কয়েকটি নদী প্রবাহিত হয়েছে। এদের মধ্যে আউসা, মারানো এবং সান মারিনো নদী বৃহত্তম।