যশ রাজ চোপড়া (২৭ সেপ্টেম্বর ১৯৩২ - ২১ অক্টোবর ২০১২) ছিলেন একজন ভারতীয় চলচ্চিত্র পরিচালক ও প্রযোজক, যিনি মূলত হিন্দি ভাষার চলচ্চিত্রে কাজ করতেন। তিনি চলচ্চিত্র প্রযোজনা ও পরিবেশনা কোম্পানি যশ রাজ ফিল্মসের প্রতিষ্ঠাতা চেয়ারম্যান। তিনি তার কর্মজীবনে একাধিক পুরস্কার অর্জন করেছেন, তন্মধ্যে উল্লেখযোগ্য হল ছয়টি জাতীয় চলচ্চিত্র পুরস্কার এবং এগারোটি ফিল্মফেয়ার পুরস্কার। তাকে ভারতের অন্যতম সেরা চলচ্চিত্র নির্মাতা হিসেবে গণ্য করা হয়। চলচ্চিত্রে তার অবদানের জন্য ভারত সরকার তাকে ২০০১ সালে দাদাসাহেব ফালকে পুরস্কার এবং ২০০৫ সালে ভারতের তৃতীয় সর্বোচ্চ বেসামরিক সম্মাননা পদ্মভূষণ পদকে ভূষিত করে। ব্রিটিশ একাডেমি অব ফিল্ম অ্যান্ড টেলিভিশন আর্টস তাকে আজীবন সদস্যপদ প্রদান করে, ফলে তিনিই প্রথম ভারতীয় হিসেবে এই সম্মাননা লাভ করেন।