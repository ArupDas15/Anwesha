আর্ট মডেল হচ্ছে এক ধরনের মডেল যারা আলোকচিত্রী, চিত্রশিল্পী, ভাস্কর, এবং চিত্রশিল্পের সাথে জড়িত অন্যান্য শিল্পীদের জন্য পোজ বা ভঙ্গিমা সরবরাহ করেন। আর্ট মডেলরা প্রায় সময়ই পারিশ্রমিক গ্রহণ করেন। কিছু ক্ষেত্রে তারা পেশাদারও বটে, যাঁরা বিভিন্ন রকম চিত্র বা পোর্ট্রেটের ক্ষেত্রে মনুষ্য মডেল হিসেবে কাজ করেন। এই পোজের ভঙ্গিমা হতে পারে সম্পূর্ণ বা আংশিক।
চারুকলার শিক্ষানবিসদের জন্য মডেলদের প্রায়ই ব্যবহার করা হয়, তবে কিছু ক্ষেত্রে চিত্রশিল্পীরাও তাদের কাজের জন্য মডেল নিয়োগ দেন। যেসব স্থানে মডেল ব্যবহার হয় তার মধ্যে আছে, দেহাকৃতি অঙ্কন, ভাষ্কর্য তৈরি ও আলোকচিত্র গ্রহণ। এছাড়াও বাণিজ্যিকভাবে বিজ্ঞাপনের ক্ষেত্রেও মডেল ব্যবহার করা হয়।
পশ্চিমা চারুশিল্পের ইতিহাসে দেখা যায়, জীবিত মানুষের দেহাকৃতি অঙ্কন আঁকাআঁকি শিক্ষণ ও শৈলী বিকাশের একটি অন্যতম গুরুত্বপূর্ণ ও কার্যকর মাধ্যম। আর্ট স্কুল, শ্রেণীকক্ষ প্রভৃতি স্থানে, যেখানে উদ্দেশ্য আকার, বয়স, বর্ণভেদে মানুষের দেহাকৃতি অঙ্কণ শেখানো, সেসকল স্থানে একজন মনুষ্য মডেলের কোনো বিকল্প নেই। কিছুক্ষেত্রে একাধিক মডেল একসাথে বা অন্য কোনো প্রাণীর সাথে একসাথেও মডেলরা পোজ দিতে পারেন। সেটা হতে পারে বাস্তব বা কৃত্রিম পশ্চাৎপটে। সেই সাথে হতে পারে স্বাভাবিক বা কৃত্রিম আলোতে।
দেহাকৃতি অঙ্কনের জন্য বেশিরভাগ ক্ষেত্রেই নগ্ন মডেল ব্যবহৃত হয়, এবং সকল প্রকার কৃত্রিম বস্তুকে অগ্রাহ্য করা হয়, যেমন: বস্ত্র, অলঙ্কার, এবং কিছু ক্ষেত্রে চশমা। বাণিজ্যিক বিজ্ঞাপনের ক্ষেত্রেও এ ধরনের মডেলের ব্যবহার আছে।