ভিয়া আপিয়া (ইতালীয় ভাষায়: Via Appia) প্রাচীন রোমান প্রজাতন্ত্রের সবচেয়ে গুরুত্বপূর্ণ সড়কগুলোর একটি। সড়কটি মধ্য-ইতালির রোম শহরের সাথে অ্যাড্রিয়াটিক সাগরের তীরে অবস্থিত দক্ষিণ-পূর্ব ইতালির ব্রিন্দিসি শহরকে যুক্ত করেছিল। প্রথম শতকের রোমান কবি স্তাতিয়ুসের কবিতায় এই সড়ক সম্পর্কে বলা হয়েছে, "Appia teritur regina longarum viarum" বা "ভিয়া আপিয়া সুদীর্ঘ রাস্তাসমূহের রাণী"।রাস্তাটির নাম রাখা হয়েছিল রোমান প্রজাতন্ত্রে আদমশুমারি পরিচালনা ও গণ-নৈতিকতা দেখভালের দায়িত্বে নিয়োজিত কর্মকর্তা আপিয়ুস ক্লাউদিয়ুস কাইকুস (Appius Claudius Caecus)-এর নামানুসারে। তিনি ৩১২ খ্রিস্টপূর্বাব্দে সামনিয়ুম গোত্রের সাথে প্রজাতন্ত্রের যুদ্ধের সময় সামরিক প্রয়োজনে সড়কটির অনেকাংশ প্রথম নির্মাণ করেছিলেন। রোমান প্রজাতন্ত্র কাম্পানিয়া অঞ্চলের কাপুয়া শহরের অধিবাসীদের সাথে মিত্রতা স্থাপন করতে চাইলে সামনিয়ুম গোত্র বাঁধা দিয়েছিল। এরই পরিপ্রেক্ষিতে সামনিয়ুম গোত্রের সাথে রোমানদের যুদ্ধ হয়। এ সময় দূরের সৈন্যদেরকে রোম থেকে প্রয়োজনীয় জিনিসপত্র সরবরাহ করার জন্যই প্রথমে রোম থেকে কাপুয়া পর্যন্ত একটি সড়ক নির্মাণ করা হয়েছিল। পরবর্তীতে এটি বর্ধিত করে ব্রিন্দিসি পর্যন্ত নিয়ে যাওয়া হয়। ধারণা করা হয় সড়কটি রোমের ফোরো রোমানো থেকে শুরু হয়। ব্রিন্দিসিতে ভিয়া আপিয়ার শেষ প্রান্তে একটি স্তম্ভ নির্মাণ করা হয়েছিল যা এখনও অস্তিত্বশীল আছে।