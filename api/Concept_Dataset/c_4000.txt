বাংলাদেশের শিক্ষাপ্রতিষ্ঠানে শিক্ষার্থীদের উপর যৌন নির্যাতনের উল্লেখযোগ্য ঘটনা বা মামলাসমূহ এখানে অর্ন্তভূক্ত হয়েছে। পপুলেশন কাউন্সিলের গবেষণায় দেখা গিয়েছে, বাংলাদেশের ৭৬ শতাংশ কিশোরী শিক্ষা প্রতিষ্ঠান ও শিক্ষা প্রতিষ্ঠানের বাইরে যৌন নির্যাতনের শিকার হয়। মহিলা ও শিশু বিষয়ক মন্ত্রণালয়ের তথ্য জানিয়েছে শিক্ষা প্রতিষ্ঠানে যৌন হয়রানি বন্ধে সকল শিক্ষা প্রতিষ্ঠানে প্রতিরোধ কমিটি হবে। যার ধারাবাহিকতায় রাজশাহী বিশ্ববিদ্যালয়, শাহজালাল বিজ্ঞান ও প্রযুক্তি বিশ্ববিদ্যালয়, জাহাঙ্গীরনগর বিশ্ববিদ্যালয়ে যৌন হয়রানি প্রতিরোধ কমিটি গঠন করা হয়। এনজিওদের মোর্চা গণসাক্ষরতা অভিযানের পরিচালিত এডুকেশন-ওয়াচ ২০১৭ নামক একটি প্রতিবেদনে বলা হয়েছে, দেশের অর্ধেক শিক্ষক নিজেদের নৈতিক আদর্শ মনে করেন না। আরো বলা হয়, প্রাথমিক বিদ্যালয়ের শিক্ষার্থীদের ৫০ শতাংশ, মাধ্যমিকের দুই তৃতীয়াংশ এবং, উচ্চ শিক্ষার ৭০ শতাংশ শিক্ষার্থী শিক্ষকদের নৈতিক আদর্শ মনে করেন না।