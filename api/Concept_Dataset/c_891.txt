বিষাক্ত উদ্ভিদ হচ্ছে সেই সব উদ্ভিদ বা উদ্ভিদজাত দ্রব্য যা মানুষ বা অন্যান্য প্রাণীর দেহে ক্ষতিকর প্রভাব সৃষ্টি করে অথবা মৃত্যুর কারণ হতে পারে। তবে যে উদ্ভিদ তাজা অবস্থায় বিষাক্ত কিন্তু শুকালে বা রান্না করলে বিষাক্ততা হারায় তারা বিষাক্ত উদ্ভিদ হিসেবে গণ্য হবে না। এসব উদ্ভিদের পাতা, ছাল, ফুল এবং ফলে বিষ থাকতে পারে। অনেক উদ্ভিদের ল্যাটেক্স খুব বিষাক্ত হয়ে থাকে। বনের প্রাণীরাও এসব গাছ থেকে দূরে থাকে। সব উদ্ভিদই ভক্ষণযোগ্য কিংবা স্পর্শ করার মতো নয়। বিছুটি গাছ গায়ে জ্বালা ধরায়, ইউফোবিয়া এবং পয়জন আইভি ত্বকে ফুসকুড়ির সৃষ্টি করে।