মার্চেন্ট আইভরি প্রডাকশন্স হল ১৯৬১ সালে প্রতিষ্ঠিত চলচ্চিত্র কোম্পানি। প্রযোজক ইসমাইল মার্চেন্ট (১৯৩৬-২০০৫) ও পরিচালক জেমস আইভরি (জ. ১৯২৮) এই কোম্পানি প্রতিষ্ঠা করেন। মার্চেন্ট ও আইভরি ১৯৬১ সাল থেকে ২০০৫ সালে মার্চেন্টের মৃত্যু পর্যন্ত আজীবন সঙ্গী ছিলেন। তারা একত্রে ৪৪টি চলচ্চিত্রে কাজ করেছেন। চলচ্চিত্রসমূহ অধিকাংশই মার্চেন্ট প্রযোজনা করেছেন এবং পরিচালনা করেছেন আইভরি, তন্মধ্যে ২৩টি চলচ্চিত্রের চিত্রনাট্য রচনা করেছেন রুথ প্রাভার জাবভালা (১৯২৭-২০০৩)। এই চলচ্চিত্রসমূহ বিভিন্ন উপন্যাস বা ছোটগল্প অনুসারে নির্মিত, বিশেষ করে হেনরি জেমস, ই. এম. ফরস্টার ও জাবভালার নিজের সাহিত্যকর্ম অবলম্বনে নির্মিত।
তাদের একসাথে কাজ সম্পর্কে মার্চেন্ট মন্তব্য করেন, "আমি ভারতীয় মুসলমান, রুথ জার্মান ইহুদি, ও আইভরি প্রটেস্ট্যান্ট মার্কিন। কেউ একজন আমাদের তিন-মাথাওয়ালা ঈশ্বর বলে অভিহিত করেছিলেন। সম্ভবত আমাদের তিন-মাথাওয়ালা দানব বলেও ডাকতে পারতেন!"শুরুতে এই কোম্পানির উদ্দেশ্য ছিল আন্তর্জাতিক বাজারের জন্য ভারতে ইংরেজি ভাষার চলচ্চিত্র নির্মাণ করা। ভারতের পটভূমিতে ও ভারতে চিত্রায়িত মার্চেন্ট আইভরির চলচ্চিত্রসমূহ জনপ্রিয়তা লাভ করে। পরবর্তী কালে এই কোম্পানি যুক্তরাজ্য ও মার্কিন যুক্তরাষ্ট্রেও চলচ্চিত্র নির্মাণ শুরু করে।