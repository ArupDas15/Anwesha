ডি ভোটার  (সন্দেহজনক ভোটার; ইংরেজি: Dubious voter/ Doubtful voter) হলো এক ধরনের ভোটার শ্রেণী (ক্যাটাগরি), যে শ্রেণীর ভোটারদের নাগরিকত্ব প্রমাণের প্রয়োজনীয় কাগজপত্র দেখাতে না পারার দরুন ভোটদানের অধিকার কেড়ে নেওয়া হয়েছে। ডি ভোটার নির্ধারণ করে থাকে বিদেশী আইনের অধীনে বিশেষ ট্রাইব্যুনালগুলো। যারা ডি ভোটার হিসেবে ঘোষিত হন, তাদের দেওয়া হয় না ছবিসহ ভোটার কার্ড। ২০১১ সালে গৌহাটি উচ্চ আদালত ঘোষণা দিয়েছিল যে, ডি ভোটারদের বিদেশি ট্রাইব্যুনাল আদেশ ১৯৬৪ এর আওতায় বিচার করা হবে এবং তাদের ডিটেনশন ক্যাম্পে রাখা হবে। অসমের ১৯৭১ খ্রিস্টাব্দের আগে ও পরে শরণার্থী হয়ে আসা বাঙালি হিন্দু পাকিস্তানের বর্বরতায় শরণার্থী হয়ে আসা ও ১৯৪৭ এর আগে থেকে বাস করা বাঙালি মুসলমানরা এর ভুক্তভোগী। নিখিল ভারত বাঙলি উদ্বাস্তু সমন্বয়ী সমিতির প্রচার সম্পাদক সুদীপ শর্মার মতে, ৬ লাখ বাঙালি হিন্দু ডি ভোটার হিসেবে তালিকাভুক্ত হয়েছে।

