আইফোন এক্স ("আইফোন এক্স") অ্যাপল ইনকর্পোরেটেডের নকশা, তৈরি ও বাজারজাত করা স্মার্টফোন। ২০১৭ সালের ১২ সেপ্টেম্বর যুক্তরাষ্ট্রের ক্যালিফোর্নিয়ায় অবস্থিত অ্যাপল পার্ক ক্যাম্পাসের স্টিভ জবস মিলনায়তনে আইফোন ৮ ও আইফোন ৮ প্লাস স্মার্টফোনের সঙ্গে আইফোন এক্স উন্মোচন করেন অ্যাপলের প্রধান নির্বাহী কর্মকর্তা টিম কুক। ২০১৭ সালের ৩ নভেম্বর থেকে আনুষ্ঠানিক ভাবে এ স্মার্টফোন বাজারে পাওয়া যাবে। অ্যাপলের ধারাবাহিক বিভিন্ন মডেলের পর এক্স মডেলের স্মার্টফোনটি বাজারে সর্বশেষ প্রযুক্তি সুবিধা যুক্ত। আইওএস ১১ অপারেটিং সিস্টেম চালিত এ স্মার্টফোনে থাকছে না কোন বাহ্যিক বোতাম। ওএলইডি প্রযুক্তির পর্দা আর ডুয়েল ক্যামেরা রয়েছে এতে। যুক্ত হয়েছে ফেস রিকগনিশন সুবিধার ‘ফেস আইডি’ নামের আনলক পদ্ধতি।