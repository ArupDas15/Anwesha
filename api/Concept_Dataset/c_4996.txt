নেপালে স্বাস্থ্যসেবা সরকারি ও বেসরকারি দুইভাবেই দেয়া হয়। তবে তা আন্তর্জাতিক মান পূরণ করতে ব্যর্থ হয়েছে। দক্ষিণ এশিয়ার দেশগুলোর মধ্যে একমাত্র নেপালেই বিভিন্ন রোগের প্রাদুর্ভাব বেশি লক্ষ করা গেছে, বিশেষ করে গ্রামাঞ্চলে। এছাড়াও দেশটির ভৌগোলিক ও সামাজিক বৈচিত্রতা এবং বিভিন্ন মহামারী, প্রাকৃতিক দুর্যোগ, বন্যা, দাবানল, ভূমিধস, ভূমিকম্প ইত্যাদির কারণে এইসব রোগব্যধি দ্রুত বিস্তার লাভ করে থাকে। দেশটির জনসংখ্যার একটি বড় অংশ বিশেষ করে গ্রামের দরিদ্র জনগোষ্ঠীরা বিভিন্ন ধরনের রোগ সংক্রমণ, মৃত্যুঝুঁকি, পুষ্টিহীনতা ও অন্যান্য স্বাস্থ্য সংক্রান্ত বিভিন্ন জটিলতার মধ্যে আছে। তবে, এখন স্বাস্থ্যসেবায় কিছুটা উন্নতি লক্ষ করা যাচ্ছে। উল্লেখযোগ্যভাবে বলতে গেলে মাতৃস্বাস্থের উন্নতি বেশ দারুণভাবে লক্ষ করা যাচ্ছে। এই উন্নতিগুলোর মধ্যে রয়েছে:
১৯৭৫ সালের মানব উন্নয়ন সূচক ০.২৯১ থেকে ২০১১ সালে বেড়ে দাড়িয়েছে ০.৪৫৮ -তে।
শিশু জন্মের সময় মৃত্যুহার ১৯৯০ সালে প্রতি ১০০,০০০-তে ৮৫০ জন থেকে ২০১৩ সালে তা কমে দাড়িয়েছে প্রতি ১০০,০০০-তে ১৯০ জনে।
পাঁচ বছরের কম বয়সী শিশু মৃত্যুহার ২০০৫ সালে প্রতি ১০০০ জনে ৬১.৫ থেকে ২০১৮ সালে প্রতি ১০০০ জনে তা কমে দাড়িয়েছে ৩১.৪-তে।
শিশু মৃত্যুহার ১৯৯০ সালে ৯৭.৭০ থেকে ২০১৫ সালে তা কমে দাড়িয়েছে ২৯.৪০-তে।
পুষ্টিহীন শিশু: পাঁচ বছরের কমবয়সী শিশুদের মধ্যে খর্বতা ৩৭%, কৃশকায়তা ১১% এবং কম ওজন ৩০%।
প্রত্যাশিত গড় আয়ু ২০০৫ সালে ৬৬ বছর থেকে ২০১৮-তে বেড়ে দাড়িয়েছে ৭১.৫ বছরে।