ফিবা বা আন্তর্জাতিক বাস্কেটবল সংস্থা (ইংরেজি: International Basketball Federation) বিভিন্ন দেশের জাতীয় বাস্কেটবল সংস্থার একটি সংগঠন যা আন্তর্জাতিক পর্যায়ে বাস্কেটবল প্রতিযোগিতার নিয়ন্ত্রক সংস্থা হিসেবে পরিচিত। সংস্থাটি ১৯৩২ সালে প্রতিষ্ঠিত হয়। প্রতিষ্ঠাকালীন সময়ে আর্জেন্টিনা, চেকোস্লোভাকিয়া, গ্রীস, ইতালি, লাতভিয়া, পর্তুগাল, রোমানিয়া এবং সুইজারল্যান্ড - এই আটটি দেশ সদস্য ছিল। ঐ সময় সংস্থায় কেবলমাত্র শৌখিন খেলোয়াড়দেরকে অন্তর্ভুক্ত করা হতো। এর সমার্থক শব্দগুচ্ছ ফরাসী ভাষা ফেদারেশিও ইন্টারনেশিওনালে ডি বাস্কেটবল এমেচার থেকে উদ্ভূত হয়ে পরবর্তীকালে ফিআইবিএ বা ফিবা নামে পরিচিতি লাভ করে। ১৯৮৯ সালে এমেচার শব্দটি বাদ দেয়া হয়। কিন্তু বাস্কেটবলের বিএ শব্দটিকে অক্ষুণ্ন রাখা হয়। বর্তমানে ২১৩টি দেশের জাতীয় বাস্কেটবল সংস্থা এর সদস্য। দাপ্তরিক ভাষা হিসেবে রয়েছে - ইংরেজি, ফরাসী, জার্মান, রুশ এবং স্প্যানিশ ভাষা।