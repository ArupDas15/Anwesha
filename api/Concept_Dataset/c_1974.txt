আল আইন ফুটবল ক্লাব (আরবি: نادي العين لكرة القدم‎‎; আরবি বর্ণান্তরণ: নাদি আল-আইন) অথবা আল-আইন এফসি অথবা কেবল আল-আইন হচ্ছে একটি পেশাদার ফুটবল দল, যেটি সংযুক্ত আরব আমিরাতের আবুধাবির আল আইন শহরে অবস্থিত। এটি একটি বহু-ক্রীড়াভিত্তিক ক্লাব আল আইন খেলাধুলা এবং সাংস্কৃতিক ক্লাবের (আরবি: نادي العين الرياضي الثقافي‎‎) বেশ কয়েকটি খেলাধুলা বিভাগের মধ্যে একটি, যেটি সংক্ষিপ্তভাবে আল আইন এসসিসি নামেও পরিচিত।
এই ক্লাবটি আল আইনের খেলোয়াড়, বাহরাইনী গ্রুপ অব এক্সচেঞ্জ স্টুডেন্টস এবং সংযুক্ত আরব আমিরাতে কর্মরত সুদানের সম্প্রদায় দ্বারা প্রতিষ্ঠিত হয়েছিল।আল আইন হচ্ছে সংযুক্ত আরব আমিরাতের সবচেয়ে সফল ক্লাব। ক্লাবটি বেশিরভাগ টুর্নামেন্টের শিরোপা (মোট ৩২টি) নিয়ে দল হিসেবে দ্রুত সারা দেশে জনপ্রিয়তা ও স্বীকৃতি লাভ করেছিল। এপর্যন্ত আল আইন ১৩টি ইউএইএ প্রো-লীগ, ৬টি রাষ্ট্রপতি কাপ, ৩টি ফেডারেশন কাপ, ১টি আরবীয় উপসাগরীয় কাপ, ৫টি সুপার কাপ, ২টি আবুধাবি চ্যাম্পিয়নশিপ কাপ, ১টি যৌথ লীগ কাপ, এমিরাতি-মরক্কো সুপার কাপ, উপসাগরীয় অঞ্চল ক্লাব চ্যাম্পিয়ন্স কাপ এবং এএফসি চ্যাম্পিয়নস লীগ শিরোপ জয়লাভ করেছে। এই ক্লাবটি এএফসি চ্যাম্পিয়নস লীগ জয়ী সংযুক্ত আরব আমিরাতের প্রথম এবং একমাত্র দল।

