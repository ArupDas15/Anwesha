জেনারেল পোস্ট অফিস, কলকাতা বা জিপিও (GPO Kolkata) হল কলকাতার কেন্দ্রীয় এবং পশ্চিমবঙ্গের প্রধান ডাকঘর। এই ডাকঘরের মাধ্যমেই যাবতীয় চিঠিপত্র ও পার্সেল শহরে আনানেওয়া করা হয়। মধ্য কলকাতার বিনয়-বাদল-দীনেশ বাগ অঞ্চলে অবস্থিত এই ডাকঘরের মনোরম স্থাপত্যশৈলী এটিকে কলকাতার অন্যতম দ্রষ্টব্য স্থানের মর্যাদা দিয়েছে।
১৮৬৮ সালে পুরনো ফোর্ট উইলিয়াম দুর্গের একাংশে এই ডাকঘরটি স্থাপিত হয়। পূর্বে পুরনো কেল্লার অবস্থান নির্দেশ করে এখানে একটি পিতলের পাত বসানো থাকত। ভারত সরকারের স্থপতি ওয়ালটার বি. গ্রেনভিলের নকশা অনুযায়ী ম্যাকিনটশ বার্ন এই ভবনটি নির্মাণ করে। বর্তমানে এখানে একটি ডাক সংগ্রহশালা,ডাকটিকিট সংগ্রহের লাইব্রেরি ও সুকান্ত ভট্টাচার্যের কবিতা অবলম্বনে নির্মিত একটি "রানার" ভাস্কর্য আছে।