বাংলাদেশের তথ্য কমিশন বাংলাদেশের একটি রাষ্ট্রায়ত্ত স্বাধীন প্রতিষ্ঠান যা ২০০৯ সালে ঢাকায় প্রতিষ্ঠিত হয়।  তার প্রধান কাজ বাংলাদেশ রাষ্ট্রের গণতান্ত্রিক ব্যবস্থাকে সুসংহত করার উদ্দেশ্যে জনগণের তথ্য প্রাপ্তির নিশ্চয়তা বিধান এবং তথ্য সহজলভ্য করার পরিবেশ সৃষ্টির মাধ্যমে সংশ্লিষ্ট কর্তৃপক্ষসমূহ সম্পর্কে নাগরিকগণের জানার অধিকার নিশ্চিত করা। এতে কর্তৃপক্ষগুলোর দুর্নীতি হ্রাস, স্বচ্ছতা বৃদ্ধি, জনগণের কাছে জবাবদিহিতা ও সুশাসন প্রতিষ্ঠিত করা সম্ভব হচ্ছে। রাষ্ট্রায়ত্ত, সরকারি, স্বায়ত্তশাসিত ও সংবিধিবদ্ধ সংস্থা এবং সরকারি ও বিদেশি অর্থায়নে সৃষ্ট বা পরিচালিত বেসরকারি সংস্থাসমূহ তথ্য কমিশনের তালিকাভুক্ত হওয়া বাধ্যতামূলক। যথাসময়ে সঠিক তথ্য প্রদানের জন্য তথ্য কমিশন তালিকাভুক্ত কর্তৃপক্ষগুলোতে দায়িত্বপ্রাপ্ত কর্মকর্তা ও আপীল কর্তৃপক্ষ নিয়োগ দেন।  

