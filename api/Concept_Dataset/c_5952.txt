'"ইট'স অ্যালাইভ"' মার্কিন টেলিভিশন নাটক সিরিজ 'ডেক্সটার'এর দ্বিতীয় মৌসুমের প্রথম এবং সম্পূর্ণ সিরিজের ১৩ তম পর্ব। ২০০৭ সালের ৩০শে সেপ্টেম্বর মার্কিন যুক্তরাষ্ট্রের শোটাইমে এটি সর্বপ্রথম সম্প্রচারিত হয়।  পর্বটি লিখেছেন ড্যানিয়েল কেরন এবং পরিচালনা করেছেন টনি গোল্ডউইন। প্রথম মৌসুমের শেষ পর্ব প্রচারের পাঁচ সপ্তাহ পর এই পর্বটি প্রচার হয়। সার্জেন্ট জেমস ডক্স (এরিক কিং) ডেক্সটার মর্গান (মাইকেল সি. হল) এর পিছু নেয়া শুরু করে এবং ডেক্সটার নিজের প্রথম সুযোগে খুন করতে অপারগ হয়। অন্যদিকে ডেক্সটারের বোন, ডেবরা মর্গান (জেনিফার কারপেন্টার) তার প্রাক্তন বাগদত্তার হাতে খুন হওয়া থেকে বেঁচে ফিরে পুনরায় অফিসে যোগ দেয়। ডেক্সটারের গার্লফ্রেন্ড রিটা বেনেট (জুলি বেঞ্জ) প্রমাণ থাকা সত্ত্বেও বিশ্বাস করে না যে ডেক্সটারই রিটার প্রাক্তন স্বামী, পল (মার্ক পেলেগ্রিনো)কে হাজতে পাঠিয়েছে। 

