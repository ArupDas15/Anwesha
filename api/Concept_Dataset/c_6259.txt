অর্নিথিস্কিয়া (উচ্চারণ  অর্‌-নি-থিস্‌-কি-আ) বা প্রিডেন্টাটা রা হল নিরামিষাশী ডাইনোসরদের একটি অধুনা-বিলুপ্ত বর্গ। এদের সমস্ত প্রজাতির একটি সাধারণ বৈশিষ্ট্য হল মুখে পাখির মত চঞ্চুর উপস্থিতি। অর্নিথিস্কিয়া নামের উৎস হল গ্রিক অর্নিথেইয়স (ορνιθειος) অর্থাৎ 'পাখির মত', আর ইস্কিয়ন (ισχιον) অর্থাৎ 'পশ্চাদ্দেশ'। এদের শ্রোণীচক্রের পাখির মত গড়নের জন্য এই নামকরণ করা হয়েছে, যদিও বর্তমান পাখিরা প্রকৃতপক্ষে 'গিরগিটির মত পশ্চাদ্দেশবিশিষ্ট' সরিস্কিয়ান ডাইনোসরদের থেকে উদ্ভূত হয়।
পরিচিত অর্নিথিস্কিয়ান ডাইনোসরেদের মধ্যে পড়ে শিংওয়ালা সেরাটোপ্‌সিয়ান, বর্মধারী স্টেগোসর ও অ্যাঙ্কিলোসর, ইগুয়ানোডন এবং "হংসচঞ্চু" হ্যাড্রোসরিড-দের গোষ্ঠী। তৃণভোজী এই ডাইনোসরেরা প্রায়ই দল বেঁধে থাকত, আর এদের সংখ্যা ছিল সরিস্কিয়ানদের চেয়ে বেশি। বহু প্রজাতির অর্নিথিস্কিয়ান ছিল থেরোপডদের শিকার, আর সাধারণত আয়তনে তারা সরোপডদের চেয়ে ছোট হত।