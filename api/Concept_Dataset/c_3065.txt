উইম্বলডন চ্যাম্পিয়নশিপ (ইংরেজি: Wimbledon Championship) বিশ্বের সবচেয়ে প্রাচীন টেনিস প্রতিযোগিতাবিশেষ। অনেকের মতে এটি বিশ্ব টেনিস জগতের সবচেয়ে ধ্রুপদী, মর্যাদাসম্পন্ন ও গুরুত্বপূর্ণ প্রতিযোগিতা। ১৮৭৭ সাল থেকে এটি যুক্তরাজ্যের লন্ডনের উইম্বলডনের এলাকায় সাংবাৎসরিকভাবে নিয়মিত অনুষ্ঠিত হয়ে আসছে। মহিলাদের একক ৭ বছর পর ১৮৮৪ সালে অনুষ্ঠিত হয়। একই বছর পুরুষদের দ্বৈত খেলা অক্সফোর্ড থেকে স্থানান্তর করা হয়। ১৯১৩ সালে মিশ্র দ্বৈত এবং প্রমিলা দ্বৈতের প্রচলন ঘটানো হয়।
প্রতিযোগিতাটি চারটি গ্র্যান্ড স্ল্যাম টেনিস প্রতিযোগিতার অংশবিশেষ। বাকী তিনটি প্রধান গ্র্যান্ড স্ল্যাম প্রতিযোগিতা হচ্ছে - অস্ট্রেলিয়ান ওপেন, ফ্রেঞ্চ ওপেন এবং ইউএস ওপেন। উইম্বলডনই একমাত্র প্রাকৃতিক ঘাস প্রধান মাঠ যা বর্তমান বিশ্বে অদ্যাবধি প্রচলিত রয়েছে। খেলার প্রকৃত অবস্থার প্রেক্ষিতে এটির নামকরণ লন টেনিস করা হয়েছে।
ক্রীড়া সময়সূচী মোতাবেক উইম্বলডন বছরের ৩য় গ্র্যান্ড স্ল্যাম টেনিস প্রতিযোগিতা যা বিশ্বের সর্ববৃহৎ টেনিস প্রতিযোগিতা হিসেবে বিবেচ্য। ফ্রেঞ্চ ওপেন প্রতিযোগিতার পর কিন্তু ইউএস ওপেনের পূর্বে এটি অনুষ্ঠিত হয়। সচরাচর গ্রীষ্মকালেই এর আয়োজন করা হয়। ১৯৬৮ সালে পেশাদার এবং শৌখিন খেলোয়াড় - উভয়ের জন্যেই উন্মুক্ত করে দেয়া হয়। রড ল্যাভার এবং বিলি জিন কিং তাদের স্ব-স্ব এককে জয়লাভ করেছিলেন।
২০১১ সালের প্রতিযোগিতায় নোভাক জোকোভিক এবং পেত্রা কিতোভা জয়ী হন।