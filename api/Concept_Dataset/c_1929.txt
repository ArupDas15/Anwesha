২০০১-০২ এশিয়ান টেস্ট চ্যাম্পিয়নশীপ প্রতিযোগিতায় বাংলাদেশ, পাকিস্তান ও শ্রীলঙ্কা ক্রিকেট দল অংশগ্রহণ করে। তন্মধ্যে, বাংলাদেশ ক্রিকেট দল এ প্রতিযোগিতায় প্রথমবারের মতো অংশগ্রহণ করেছিল। এটি এশিয়ান টেস্ট চ্যাম্পিয়নশীপের দ্বিতীয় ও সর্বশেষ আসর ছিল। এশিয়ান ক্রিকেট কাউন্সিলের ব্যবস্থাপনায় আগস্ট, ২০০১ থেকে মার্চ, ২০০২ সাল পর্যন্ত এ ক্রিকেট প্রতিযোগিতাটি অনুষ্ঠিত হয়েছিল। পাকিস্তানের সাথে রাজনৈতিক সংঘাতের কারণে ভারত ক্রিকেট দল প্রতিযোগিতায় অংশ নেয়নি।
পাকিস্তান এবং শ্রীলঙ্কা দল তাদের রাউন্ড-রবিন পদ্ধতিতে দু’টি টেস্টই বাংলাদেশে খেলে। জয়ের জন্য ১৬ ও টাইয়ের জন্য ৮ পয়েন্ট ধার্য্য করা হয়। তবে ড্র বা পরাজয়ের জন্য কোন পয়েন্ট বরাদ্দ করা হয়নি। পাশাপাশি বোলিং ও ব্যাটিংশৈলীর জন্য বোনাস পয়েন্ট যুক্ত করার সিদ্ধান্ত নেয়া হয়। মুলতান ও কলম্বোয় যথাক্রমে পাকিস্তান ও শ্রীলঙ্কা দল বাংলাদেশ ক্রিকেট দলকে পরাজিত করে চূড়ান্ত খেলায় অবতীর্ণ হয়।
পাকিস্তানের লাহোরে অবস্থিত গাদ্দাফি স্টেডিয়ামে চূড়ান্ত খেলায় পাকিস্তান ৮ উইকেটের ব্যবধানে শ্রীলঙ্কাকে পরাজিত করে শিরোপা জয় করে।